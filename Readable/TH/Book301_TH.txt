- ฉบับ Inazuma -
นิตยสาร Teyvat Geography ฉบับพิเศษ - การเดินทางของ Alice ใน Inazuma

Mt. Yougou
ภูเขาลูกใหญ่ที่อยู่ทางเหนือของเกาะ Narukami เต็มไปด้วยต้น Sakura อันงดงาม ต้น Sakura เหล่านี้มีรากที่เชื่อมต่อกันกับ Sacred Sakura ต้นใหญ่ ที่อยู่บนจุดสูงสุดของยอดเขา
และผู้ที่คอยบูชาต้น Sacred Sakura ก็คือศาลเจ้าที่ใหญ่ที่สุดใน Inazuma... ศาลเจ้า Grand Narukami
ในช่วงไม่กี่ปีที่ผ่านมา ผู้ที่คอยดูแลศาลเจ้าก็คือยัยหนู Yae ซึ่งปัจจุบันเธอได้เติบโตเป็นสาวน้อยแล้ว พอคิดว่าจะไม่ได้แกล้งเธอให้ร้องห่มร้องไห้เหมือนวันวานอีก ก็รู้สึกเสียดายอยู่ไม่น้อยเลยทีเดียว
ฉันคิดว่าเธอจะเมาง่ายเหมือนแต่ก่อน แล้วพูดจาโหวกเหวก ร้องไห้โวยวายยกใหญ่เสียอีก แต่คราวนี้คนที่เมาก่อนกลับเป็นฉันซะนี่... ดันพลาดทำตัวเองขายหน้าซะได้ แถมยังถูกเธอหัวเราะเยาะเย้ยใส่อีก ชิส์... ทำอย่างกับฉันเป็นยัยป้าที่ชอบหาเรื่องใส่ตัวเองอย่างนั้นแหละ ไม่สบอารมณ์เอาซะเลย
... จริง ๆ เลย ทั้ง ๆ ที่อยากจะรังแกเด็กคนนั้นมากกว่านี้อีกสักหน่อยแท้ ๆ

เมือง Inazuma
นำสูตรทำดอกไม้ไฟสูตรใหม่ไปมอบให้เจ้าหนู Naganohara แต่หลังจากที่ได้ฟังคำแนะนำสรรพคุณของยาแล้ว เขาก็ปฏิเสธที่จะรับยารักษาหูหนวกตัวใหม่ซ้ำแล้วซ้ำเล่า จนแล้วจนรอดก็ไม่ยอมรับไว้อยู่ดี
เจ้าหนู Naganohara เป็นคนที่หวงสูตรการทำดอกไม้ไฟมาก เขามักจะทำให้พลังการระเบิดเจือจางลง จนถึงขั้นที่ไม่สามารถสร้างความเปลี่ยนแปลงทางกายภาพต่อสิ่งแวดล้อมได้ อาศัยแค่การเผาไหม้จากโลหะต่าง ๆ เพื่อสร้างเอฟเฟกต์ที่แสนจืดชืดออกมาเท่านั้น
อีกอย่างเขาก็เอาแต่หมกตัวทำการทดลองอยู่ในห้องทำงาน แบบนั้นมันจะไปสนุกได้ยังไงกันล่ะ! 
ช่างน่าเสียดาย น่าเสียดายจริง ๆ เลย

แต่ว่านะ Yoimiya ลูกสาวของเขาเป็นคนที่น่าสนใจมากเลยทีเดียว พวกเรารวบรวมลูกกวาดมากมายได้จากงานเทศกาล ทดสอบส่วนประกอบใหม่ ๆ ไปหลายตัว เป็นการเล่นที่สนุกมากเลยล่ะ!
...แต่ไม่นานก็ถูกทีมดับเพลิงลากตัวไปยังชายหาดที่เงียบสงบซะแล้ว ได้ยินว่าเป็นเพราะกฎหมายด้านความปลอดภัยตัวใหม่ของเมือง Inazuma อะไรสักอย่าง อะไรของพวกเขาก็ไม่รู้

พวกเราคุยกันเรื่องแนวคิดใหม่ ๆ มากมาย Yoimiya ยังได้ให้ข้อเสนอแนะเชิงสร้างสรรค์แก่ฉันด้วย เด็กคนนี้มีพรสวรรค์มาก ถ้าตอนที่ฉันสร้างสวนสนุกให้ Klee มีโชว์ดอกไม้ไฟของเธอมาร่วมวงด้วย จะต้องเป็นอะไรที่เพอร์เฟกต์มากแน่ ๆ
แต่น่าเสียดายที่โชกุนจอมหน้าบึ้งคนนั้นเอาแต่คอยจับตาดูเรา ฉันจึงไม่ทันได้ช่วยเธอปรับปรุงของเล่น แถมไม่ทันได้ลากตัวเธอออกมาพร้อมกันด้วยเลย
เมื่อไม่นานมานี้ ตอนที่กำลังเตรียมน้ำยาโพชั่นสำหรับการบินอยู่ในครัว แต่มันดันไประเบิดใส่นายพลเท็งงุวัยเยาว์จนบาดเจ็บโดยไม่ตั้งใจ ขนบนปีกซ้ายของเธอนั้นคงต้องใช้เวลากว่าครึ่งเดือนถึงจะงอกออกมาใหม่ เดิมทีฉันก็อยากจะช่วยเธอทำแผลอยู่หรอก แต่ตั้งแต่นั้นมา เด็กคนนั้นก็เอาแต่หลบหน้าฉันตลอดเลยน่ะสิ...
ฉันจึงทิ้งยาบางส่วนไว้ให้เธอ จะได้เป็นการทดลองประสิทธิภาพของยาด้วยเลย
หลังจากอุบัติเหตุครั้งนั้น ดูเหมือนว่าเจ้าคนที่เอาแต่หมกตัวอยู่ใน Tenshukaku จะส่งทหารมาคอยสะกดรอยตามฉัน นี่มันดูจะเกินไปหน่อยนะ
ทั้ง ๆ ที่ฉันก็ไปขอโทษต่อหน้าแล้วแท้ ๆ แต่เธอก็ยังไม่ยอมรามือ
ยิ่งไปกว่านั้น เรื่องที่ฉันขอยืมใช้ห้องครัวเพื่อทำการทดลอง เธอก็เป็นคนอนุญาตเองแท้ ๆ!

นอกจากนี้ นี่เป็นครั้งที่ 6 แล้ว ที่คุณหนู Kamisato ปฏิเสธคำเชิญให้เข้าร่วมไอดอลกรุ๊ป ช่างน่าเศร้าเหลือเกิน

Tatarasuna
Tatarasuna เป็นเกาะธรรมชาติรูปวงแหวน พร้อมภูเขาสูงตระหง่านที่สามารถมองเห็นทะเลรอบด้าน ห้อมล้อมเตาหลอมเหล็กขนาดใหญ่ที่อยู่ตรงส่วนกลาง นี่คือฐานการผลิต "Jade Steel" ของ Inazuma ซึ่งคอยผลิตวัสดุทำอาวุธคุณภาพสูงให้กับเหล่าคนใหญ่คนโตให้ได้เชิดหน้าชูตา... โดยใช้ผลึกจากเลือดและกระดูกของเทพอสูรที่แพ้พ่าย กับแร่คุณภาพสูงหลอมรวมกันจนกลายเป็นเหล็กกล้าที่แข็งแรงทนทาน
ที่นี่คือทรัพย์สินที่น่าภาคภูมิของท่านเจ้าสำนัก Tenryou ด้วยเหตุนี้เขาจึงดูแลช่างทางเทคนิคเป็นอย่างดี
ระหว่างที่เดินทางใน Tatarasuna ผู้ที่เดินร่วมทางกับฉันก็คือสุภาพสตรีท่านหนึ่งที่มีนามว่า Kagami Gozen ดูเหมือนว่าเธอจะเป็นหัวหน้าของคนงานในท้องถิ่น และมีตำแหน่งเป็นเจ้าหน้าที่รักษาการณ์ของ Shogunate ถึงแม้เธอจะเป็นผู้ใต้บังคับบัญชาของท่านเจ้าสำนัก Tenryou แต่ต่อหน้าคนงานเหล่านี้ เธอดูเหมือนจะมีตำแหน่งทัดเทียมกับชายชราคนนั้นเลย
ดูเหมือนว่าเหล่าคนงานจะเชื่อถือและเคารพรักเธอมาก พวกเขาเต็มใจที่จะเชื่อฟังคำสั่งของเธอ มากกว่าจะเคารพคำบัญชาของโชกุน... แต่ Kagami Gozen มักจะทำหน้านิ่วคิ้วขมวด และทำตัวห่างเหินกับผู้คนอยู่ตลอดเวลา

เหล่าคนงานของ Tatarasuna ล้วนแล้วแต่เป็นชาวบ้านที่ไร้รากฐาน ถูกกระแสน้ำแห่งประวัติศาสตร์พัดพาให้มาอยู่รวมกัน ณ ที่แห่งนี้ ใช้รอยสักบนร่างและเสียงเพลงในการจำแนกอีกฝ่าย แต่ก็ยังยึดมั่นต่อความสัมพันธ์ระหว่างกันและกัน

เช่นเดียวกับคนงานคนอื่น ๆ ใน Tatarasuna บนตัวของ Kagami Gozen เองมีรอยแผลเป็นที่เกิดจากไฟอุณหภูมิสูง และ "Tatarigami" ในสายตาคนภายนอก นี่คงเป็นสัญลักษณ์ของความอายุสั้นและโรคภัยไข้เจ็บ แต่ในสถานที่แห่งนี้ มันกลับเป็นตราสัญลักษณ์ที่บ่งบอกว่าพวกเขาเป็นครอบครัวเดียวกัน

ฉันแอบปรับเปลี่ยนพารามิเตอร์ของ "Mikage Furnace" รื้อถอนวาล์วและแผงบางส่วนจับโยนทิ้งไปในทะเล และปรับปรุงฝาครอบป้องกัน ซึ่งก็ดีกว่าแต่เดิมที่แทบไม่มีอะไรเลย บางทีมันอาจจะสร้างความประหลาดใจให้กับพวกวิศวกรจาก Fontaine พวกนั้นก็ได้?
หรือบางทีตาเฒ่า Kujou คนนั้น ก็อาจจะโกรธเป็นฟืนเป็นไฟเพราะผลผลิตลดน้อยลง... แต่อย่างน้อยการไหลเวียนของ "Tatarigami" ก็จะไม่หลุดจากการควบคุม เนื่องจากความร้อนสูงเกินไปอีกแล้ว และถึงแม้จะต้องเผชิญหน้ากับภัยสงครามที่จะปะทุขึ้นในไม่ช้า ก็คงไม่ถึงขั้นเกิดการระเบิดและความเสียหายรุนแรงอย่างแน่นอน
อย่างน้อยก็เป็นมาตรฐานส่วนตัวที่ฉันคาดการณ์เอาไว้ล่ะนะ

หึหึ แต่ไม่แน่ว่าหลังจากการแทรกแซงที่แยบยลของฉัน สงครามอาจจะไม่เกิดขึ้นเลยก็ได้?
ฉันน่ะนะ อยากจะเห็นตอนที่คำทำนายของพวกโหรแห่งดวงดาวเหล่านั้นคลาดเคลื่อนซะจริง พวกเขาจะทำสีหน้ายังไงกันบ้างนะ!

เกาะ Yashiori
ท้องฟ้าเหนือเกาะ Yashiori นั้นแจ่มใส และปลอดโปร่งโล่งสบายมาก
ฉันเคยได้ยินพวกองเมียวจิที่แสนน่าเบื่อเหล่านั้นเล่าว่า โชกุน Raiden เคยจัดตั้ง "เครื่องราง" มากมายไว้บนเกาะแห่งนี้ เพื่อป้องกันการปนเปื้อนจากสิ่งตกค้างของเทพอสรพิษ... เอ่อ ความหมายโดยคร่าว ๆ ก็ประมาณนี้แหละ ฉันยังใช้สำนวนทางความเชื่อพวกนั้นไม่ค่อยเป็นสักเท่าไหร่
จากการตรวจสอบของฉัน เสาไฟเหล่านั้นมันน่าสนใจมาก ถึงแม้จะใช้รูปลักษณ์ภายนอกจากความเชื่อของเทพแห่งสายฟ้า แต่เทคนิคที่ใช้อยู่ภายในกลับเป็นอะไรที่ฉันคุ้นเคยดี
โอ้ เกือบลืมไปเลยว่าตัวเองกำลังเขียนบันทึกการเดินทาง ไม่ใช่เวลามาพูดถึงปัญหาทางวิชาการสุดน่าเบื่อเหล่านั้น!

เมื่อไปที่ Higi Village ก็ได้รับการต้อนรับจากหัวหน้าหมู่บ้าน Washizu เป็นอย่างดี ปลาย่างกับ Onigiri อร่อยมากเลย
นอกจากนี้ ชายหาดที่ได้ชื่อว่า "หาด Nazuchi" ยังเต็มไปด้วยโจรสลัดที่แสนเป็นมิตรอยู่มากมาย... ช่างน่าเสียดาย ที่ไม่สามารถอยู่บนเกาะแห่งนั้นได้นานกว่านี้แล้ว
เหมืองที่อยู่บนเกาะครึกครื้นมาก แต่เครื่องมือของคนงานเหมืองเหล่านั้นกลับเรียบง่ายและล้าหลัง ถึงแม้บนเกาะจะเต็มไปด้วยเครื่องรางที่โชกุนคนนั้นจัดตั้งไว้ ซึ่งมันช่วยปิดกั้นการแพร่กระจายของ "Tatarigami" ส่วนใหญ่เอาไว้ แต่เมื่อต้องอยู่ภายใต้ผลกระทบของผลึกกระดูกงูเป็นเวลานาน คนงานเหมืองจึงเจ็บป่วยเป็นโรงเรื้อรังกันเป็นจำนวนมาก

Sakura Mochi ที่เหล่าองเมียวจินำมาจากศาลเจ้า Grand Narukami นั้นอร่อยมาก แต่ก็ยังห่างชั้นจากฝีมือของยัยหนู Yae อยู่ไกลโข

หลังจากนี้ก็ไปเยี่ยมเยือนศาลเจ้า Asase ต่อแล้วกัน ไม่รู้ว่าเจ้าแมวอ้วนที่อยู่ที่นั่นจะเป็นยังไงบ้าง... ครั้งที่แล้วพยายามใช้กรงแบบพิเศษดักจับมัน แต่ดันถูกมิโกะหยุดเอาไว้ซะก่อน ช่างน่าผิดหวังจริง ๆ