หลายคนไม่เคยได้ยินเสียงของนาง ถึงแม้จะได้ยินก็ไม่รู้ว่านั่นคือนาง ทว่านางกลับรับฟังความปรารถนาของทุก ๆ คน พวกเขาไม่เคยเห็นหน้าตาของนาง ต่อให้เห็นก็ไม่รู้ว่านั่นคือนาง แต่นางก็เฝ้ามองความฝันของทุกคน เพราะเคยเพียงได้ยินได้เห็นจากที่ไกล คนที่จะเล่าเรื่องนางได้ดีจึงหายากนัก ความมุ่งมั่นของนางแพร่สะพัดไปทั่ว มาถึงตอนนี้ นางยังคงอยู่ในวิหารแห่ง Surasthana คอยปกป้องทุกความฝันของดินแดนแห่งนี้ เช่นเดียวกับยามที่นางกลับมา องค์หญิงผู้ชี้นำดินแดนแห่งความฝันจะหักกิ่งก้านขาวบริสุทธิ์ และสร้างพื้นที่ล่าสัตว์อันเขียวขจีเป็นนิรันดร์จากใบไม้ร่วงที่แห้งเหี่ยวอีกครั้ง

ป่าไม้เคยล่มสลายเบื้องหน้าเหล่าอสูรแห่งความมืดมิด วงกตไร้ที่สิ้นสุดก็พังทลายลงท่ามกลางเปลวไฟ ราชาแห่งสรรพสัตว์ส่งเสียงคำรามก่อนสิ้นใจ เพื่อปกป้องทุกสิ่งที่นางมอบให้ แต่ไม่ว่าจะทุกข์ยากเพียงใดก็ไม่อาจแย่งชิงความฝันที่นางมอบให้เป็นของขวัญ... ขอแค่ผู้คนยังคงเฝ้ารอความฝันในคืนต่อไป ก็จะมีความทรงจำใหม่เสมอ เป็นเช่นดอกไม้เงียบสงบเบ่งบาน ท่ามกลางน้ำค้างยามเช้าและฝุ่นแห่งจันทรา

นี่เป็นคำมั่นสัญญาที่นางมอบแก่ผู้หลับฝัน สัญญาแรกเริ่มและสุดท้าย เพราะทุกความคิดถึงเป็นเหมือนไข่มุก แม้โดนพายุทรายพัดโถมเพียงใด สุดท้ายจะไม่เปลี่ยนแปลงสีเดิมอันบริสุทธิ์ เพราะทุกความฝันเป็นดั่งต้นหญ้า แม้เปลวเพลิงกลืนกินเสียจนไม่เหลือ สุดท้ายก็ยังพลิ้วไหวในสายลมของฤดูใบไม้ผลิอันอบอุ่น