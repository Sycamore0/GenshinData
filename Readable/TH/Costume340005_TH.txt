<center>—เปิดม่าน—
ผู้ปกครองอันศักดิ์สิทธิ์ของพวกเรา เจ้าหญิงของดินแดนแห่งราตรีบริสุทธิ์!
สรรเสริญธรรมาภิบาลของนาง สรรเสริญการตัดสินที่ยุติธรรมของนาง สรรเสริญใบหน้าที่สง่างามราวกับดอกกุหลาบของนาง
สายฟ้าแผดเสียงร้องคำรามเพื่อนาง หอคอยสูงชันถูกสร้างขึ้นเพื่อนาง
เหล่าผู้ปกครองแห่งดินแดนบริสุทธิ์ และเสมียนคนสำคัญ Ozvaldo Hrafnavins ได้มารวมตัวกัน ณ ที่แห่งนี้ เพื่อรอรับคำบัญชาจากนาง
และยังมีพวกเหล่าอัศวิน ที่ยืนนิ่งไม่ไหวติงราวกับภูผาสูงตระหง่านอันกล้าแกร่ง
ท่านแรก คืออัศวินผู้กล้าหาญ ที่ในมือถือดาบมั่นคง และแหลมคมพอจะทะลวงเกล็ดมังกรได้
ท่านที่สอง คืออัศวินผู้ซื่อสัตย์และจริงใจ สวมใส่ชุดเกราะคงทน สามารถต้านทานลมพายุที่มาจากปีกมังกรได้
ท่านที่สาม คืออัศวินผู้มีจิตใจเมตตา บุคลิกสูงส่งซื่อตรง ไม่ไหวหวั่นต่อความคลุมเครือใด ๆ
เหล่าอัศวินท่านอื่นต่างก็ตามหลังมาติด ๆ ทุกคนต่างก้มศีรษะแล้วเดินไปรวมตัวกันบนยอดหอคอย รวมตัวกันใต้แทบเท้าของเจ้าหญิง
ส่วนเจ้าหญิง ก็ถอนสายตาจากการทอดมองราตรี และหันมาเอ่ยวาจากับข้าราชบริพารของนาง
"กล้าหาญ ซื่อสัตย์จริงใจ เมตตา และเหล่าผู้คนที่เก่งกล้าของข้า จงติดตามข้าตลอดไปเสียเถิด"
"เพราะข้าคือผู้ที่สูงส่งที่สุดในดินแดนแห่งราตรีบริสุทธิ์ ตราบใดที่หัวใจของข้ายังคงเต้นอยู่ ข้าจะไม่มีวันทอดทิ้งพวกเจ้าไปเด็ดขาด"
เหล่าอัศวินต่างสดับฟังนาง:
"พวกเราขออุทิศทั้งคมดาบและชุดเกราะแด่ท่าน พวกมันจะคอยขจัดขวากหนามที่ขวางกั้น และต้านทานการกัดกร่อนทั้งปวง"
"พวกเราขออุทิศดวงใจแด่ท่าน หวังว่ามันจะช่วยคุ้มครองจิตวิญญาณอันศักดิ์สิทธิ์ของท่าน"
ที่กล่าวมาทั้งหมดนี้คือคำสาบานของเหล่าอัศวิน พวกเขาคือแขนและขาที่จะช่วยเจ้าหญิงปราบเจ้ามังกรชั่ว Tasraque

ไกลออกไป มังกรชั่ว Tasraque กำลังกลืนกินท้องฟ้ายามราตรีที่โอบอุ้มทุกสิ่งเอาไว้ และสร้างรังของมันเองขึ้นมา
มันค่อย ๆ คืบคลานเข้ามา ลับคมเขี้ยวเล็บ ลมหายใจอันร้อนระอุแผดเผาดวงใจของเจ้าหญิง และย้อมดวงตาของนางให้แดงก่ำ
นี่คือศัตรูแห่งชะตากรรมของเจ้าหญิง เพราะอย่างไรสุดท้ายแล้ว พวกเขาก็ไม่อาจหลีกเลี่ยงการเผชิญหน้ากัน
แต่โชคชะตาก็ได้ทำนายเอาไว้แล้ว เหล่าดวงวิญญาณที่บริสุทธิ์จงอย่าได้เป็นกังวลไป
จงเปิดตาให้กว้างเพื่อเตรียมเป็นสักขีพยาน นางจะต้องคว้าชัยกลับมาในท้ายที่สุด
—ปิดม่าน—</center>
หมายเหตุ: ใน "Fischl เจ้าหญิงแห่งความมืด" เจ้าหญิง Fischl นั้นมี "ดวงตาสีแดงราวมณีทับทิม" ขอให้คุณ Fischl ผู้เป็นนักแสดงปรับแต่งรูปลักษณ์การแต่งกาย ให้เข้ากับบทบาทให้มากที่สุด