ขออภัยทุกท่านด้วย อย่าหาว่าฉันพูดมากเลย แต่ก่อนเริ่มเรื่อง ต้องขอแนะนำก่อนว่า
อะไรคือ "บทใหม่" ของตำนานแห่ง Kitsune ทั้งหก
ทุกท่านย่อมทราบดีว่า เมื่อมีใหม่ ก็ต้องมีเก่า หนังสือเล่มนี้ได้ดัดแปลงมาจาก "ตำนานแห่ง Kitsune ทั้งหกของ Urakusai" ที่โด่งดังเมื่อ 500 ปีก่อน เพื่อให้เหมาะสมกับสมัยปัจจุบัน ซึ่งฉันยังเขียนได้ไม่ค่อยงดงามนัก ต้องขออภัยท่าน Urakusai และผู้อ่านทุกท่านมา ณ ที่นี้ด้วย
แต่หากพูดถึงท่าน Urakusai ท่านค่อนข้างมีชื่อเสียง ตั้งแต่สมัยที่ฉันยังเด็กแล้ว ซึ่งในตอนนั้นท่าน Saiguu ได้ให้ความสนใจเกี่ยวกับงานวรรณกรรมและชาเป็นอย่างมาก โดยในบรรดา Kitsune นั้น ท่าน Urakusai ถือเป็นผู้ที่มีความสง่างามที่สุดเลยก็ว่าได้
แต่น่าเสียดายที่อดีตได้ล่องลอยไปกับสายลมแล้ว นับตั้งแต่ที่ท่าน Urakusai ต้องจากไปเพราะได้กระทำความผิดร้ายแรง จนถึงวันนี้ก็เป็นเวลายาวนานถึง 500 กว่าปีแล้ว...

จะเข้าเรื่องแล้วนะ เรื่องราวทั้งหมดของ "ตำนานบทใหม่แห่ง Kitsune ทั้งหก" เริ่มต้นบนภูเขา Yougou อันสูงตระหง่าน
เล่ากันว่า สมัยที่ Kitsune Hakushin ผู้ยิ่งใหญ่ยังมีชีวิตอยู่ ท่านมีศิษย์ 6 คน พวกเขาล้วนมีเวทมนตร์สูงส่ง แปลงร่างได้หลากหลาย ปกติแล้ว เป็นผู้ช่วยให้ Hakushin คอยประสานงานธุระภายในศาลเจ้า ดูแลความปลอดภัยของภูเขา Yougou

จิ้งจอกตัวแรกจากทั้งหกตัวนี้ มีชื่อว่าจิ้งจอกดำ Itaru ถึงจะเป็นเพศเมีย แต่ตัวของมันกลับใหญ่ และแข็งแรงมาก มีนิสัยตรงไปตรงมา แต่เพราะเคยเมาเหล้า ก่อเรื่องที่ตำหนักใหญ่ของศาลเจ้า ทำให้ร่างอันศักดิ์สิทธิ์ของโชกุนเสียหาย จึงทำให้ Hakushin โกรธมาก และไล่เธอลงเขาไปเพื่อให้สำนึกผิด
จิ้งจอกดำ Itaru ลงเขาไปอย่างไม่สะทกสะท้าน และลืมคำสอนของ Hakushin จนหมดสิ้น แถมยังพกเหล้าเต็มไห มุ่งหน้าไปก่อเรื่องที่หมู่บ้าน