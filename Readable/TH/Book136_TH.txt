แก้วหล่นลงจากมือของเขา และ Dietrich ก็ล้มลงไปบนพื้น
Nottie คุกเข่าลงข้างเขา และเอาดาบที่เอวของ Dietrich ไป
เธอวางมือลงบนด้ามดาบ และเมื่อเธอดึงมือออกมา อัญมณีสีดำที่ฝังอยู่ในตัวดาบก็หล่นลงมาอยู่ในมือของเธอ

"เอาดวงตาแห่งรัตติกาลมาส่งถึงบ้านเลย ขอบใจนะ"
เธอถอดกำไลออกมาในระหว่างที่เธอพูด และโยนอัญมณีสีดำเม็ดนั้นเข้าไปในปากของงู
เนื้อและเกล็ดกระเพื่อมจากกะโหลกและไล่ลงไปตามลำตัวของมันอย่างรวดเร็ว ไม่นานงูสีดำตัวเล็กก็เลื้อยไปจากมือเธอและหล่นลงสู่พื้น มันเริ่มขยายใหญ่ขึ้น ในที่สุดก็กลายเป็นงูหลามขนาดมหึมาที่มีดวงตาสีแดงและเกล็ดสีดำ ตัวของมันใหญ่จนกินพื้นที่เกือบเต็มห้อง
Nottie ยื่นมือออกไป และแสงจากตะเกียงวิเศษก็ส่องสว่างไปทั่วห้องอีกครั้ง งูหลามเริ่มหดตัวลงและขดตัวรอบแขนเธอ

"หืม? เธอแอบอยู่งั้นเหรอ"
Nottie มองไปใต้เตียง
ใต้เตียงของเธอคือ...
สุนัขตัวหนึ่ง
ดูเหมือนว่าสุนัขตัวนี้จะกลัวงูหลามตัวเมื่อกี้ มันตัวสั่นไม่หยุด

"โอ้ ตอนแรกตั้งใจจะเปลี่ยนเธอให้กลายเป็นหมาป่า แต่สุดท้ายกลายเป็นหมาธรรมดาซะแล้ว โทษทีนะ!"
ถึงแม้ Nottie จะกล่าวคำขอโทษ แต่เธอก็ไม่ได้มีท่าทีเสียใจเลยสักนิดเดียว

Dietrich ไม่รู้ด้วยซ้ำว่าเกิดอะไรขึ้น แต่สัญชาตญาณทำให้เขาวิ่งไปหลบใต้เตียง
หลังจากได้ยินคำพูดของ Nottie เขาจึงได้สติ Dietrich อ้าปากเพื่อที่จะพูด แต่ไม่ว่าจะพยายามอย่างไร เสียงที่ออกมาจากปากเขาก็มีเพียงเสียงเห่า "โฮ่ง โฮ่ง โฮ่ง"
เมื่อเขาได้ยินเสียงตัวเอง Dietrich ตื่นกลัวเป็นอย่างมาก และกระโดดออกมาจากใต้เตียง

ไม่ว่า Dietrich จะกระโดดต่อหน้ากระจกสักกี่ครั้ง ไม่ว่าเขาจะร้องคร่ำครวญนานเท่าไร ภาพของคุณชายชนชั้นสูงก็ไม่กลับมา
Dietrich หันกลับไปแยกเขี้ยวและพุ่งตัวใส่ Nottie แต่เธอไม่ขยับเลยแม้แต่น้อย เธอกอดอกและมองเขาด้วยสายตาที่เรียบเฉย ทันใดนั้นเขาก็ขยับตัวไม่ได้ ไม่ว่าจะพยายามอย่างไรก็ไม่มีผล

"ทำอย่างนี้กับสุภาพสตรีมันไม่สุภาพเอาซะเลยนะ ตอนแรกว่าจะปล่อยเธอไปทันที แต่เธอกลับทำตัวอย่างนี้ หึหึ... เห็นทีคงต้องฝึกกันหน่อยละ!"