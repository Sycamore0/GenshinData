
ชื่อนี้ได้เขียนอธิบายไว้ใน "คู่มือสิ่งของใน Inazuma" ที่รวบรวมโดย Mikoshi Nagamasa แห่ง Tatarasuna
Geppaku Futsu ถูกสร้างขึ้นโดยสำนัก Futsu ตามคำสั่งที่ได้รับ ซึ่งมีดาบทั้งหมดสองเล่มคือ "Hasui" และ "Haran"
โดย "Haran" เป็นผลงานชิ้นเดียวของช่างฝีมือผู้ยิ่งใหญ่ Masagomaru ที่หลงเหลือจารึกชื่ออยู่

กล่าวกันว่าในดาบจะมีวิญญาณของผู้ตีดาบสถิตอยู่
"คู่มือสิ่งของ" เริ่มต้นด้วยวลีเช่นนี้
ในตำนานเล่าว่าดาบ Hasui ถูกสร้างขึ้นโดยผู้นำทายาทรุ่นที่สามของสำนักอย่างอาจารย์ Futsu Minori
หลังจากหลอมดาบเสร็จ ตัวดาบเล่มนี้มีสีฟ้าอ่อนงดงาม มีลวดลายบนดาบที่สวยงามราวกับระลอกคลื่นน้ำใส จึงมักเห็นมันห้อยอยู่ข้างเอวข้ารับใช้ของท่านโชกุนเสมอ
แต่ต่อมา ใบมีดกลับหักระหว่างการต่อสู้อันดุเดือด ในศึกตัดสินชะตากรรมของเหล่าโอนิ จึงต้องถูกส่งกลับไปหลอมใหม่
ในเวลานั้น Minori ผู้ซึ่งถูกทรมานด้วยสุรา บาดแผลเก่า และความทรงจำอันหนักหน่วงของ Tatarigami ได้แตกสลายราวกับเหล็กที่ไร้คม
แต่ทายาทรุ่นที่สี่แห่ง Futsu Hiroyoshi ยังเทียบฝีมือกับผู้เป็นแม่ไม่ได้
จึงมีพี่น้องร่วมสาบานของเขา Futsu Masayoshi ผู้ซึ่งทั่วโลกเรียกขานว่า Masagomaru
เป็นผู้หลอมดาบเล่มนี้จนสำเร็จในท้ายที่สุด ทำให้ผลงานชิ้นเอกของสำนัก Futsu ปรากฏขึ้นในโลกอีกครั้ง
ดาบ Geppaku Futsu ทั้งสองนั้นคล้ายคลึงกันมาก แต่รัศมีของพวกมันกลับต่างกันอย่างสิ้นเชิง

ตลอดชีวิตของ Masagomaru เขาได้จารึกชื่อให้เพียงผลงานชิ้นนี้เท่านั้น ซึ่งเหตุผลก็แสนง่ายดาย
นั่นเพราะ เขาเคยเป็นเด็กกำพร้าที่ถูกรับอุปการะโดยผู้นำทายาทรุ่นที่สาม เขาไม่รู้หนังสือและเป็นใบ้ตั้งแต่เกิด
เนื่องด้วยได้รับคำสั่งให้ฟื้นความงามของดาบ "Hasui" จึงได้จารึกชื่อไว้เหมือนดั่งแต่ก่อน

เมื่อ Futsu Minori ตายจากไป หลายปีหลังจากนั้น Masagomaru ก็ได้ขึ้นมาแทนที่เธอเพื่อสอนทักษะการตีเหล็กให้ Hiroyoshi
ว่ากันว่าเธอปรารถนาให้เขาเป็นผู้นำในสำนัก แต่เขาก็ปฏิเสธผู้มีพระคุณหลายต่อหลายครั้ง
ชื่อเสียงของ "Haran" ดูเหมือนจะส่งผลกระทบต่อการสืบทอดตำแหน่งในการเป็นผู้นำทายาทรุ่นที่สี่ของ Hiroyoshi
ด้วยเหตุนี้ หลังจากที่พี่น้องร่วมสาบานยืนตัวคนเดียวได้อย่างมั่นคงแล้ว Masagomaru จึงเลือกละทิ้งบ้านเกิดและออกเดินทางตามลำพัง
ต่อมา เขาได้ไปที่สำนักสอนตีดาบอื่น ๆ เพื่อศึกษาทักษะ และเรียนรู้จากช่างฝีมือที่มีชื่อเสียง
หลายปีต่อมาเขามีลูกศิษย์สามคนที่ภาคภูมิใจมาก ได้แก่ Kaedehara Kagemitsu, Niwa Nagamitsu และ Akame Mitsunaga
ซึ่งก็คือ "Isshin Sansaku" ที่เป็นผู้สร้าง Isshin Art ขึ้นในภายหลัง

"ตอนนั้นข้าเป็นแค่เด็กกำพร้าที่เกิดมาเป็นใบ้ หน้าตาอัปลักษณ์และสกปรก"
"เหมือนดั่งแมลงเม่าที่ต้องการความอบอุ่นในคืนอันหนาวเหน็บ และข้าก็ได้เห็นเตาหลอมของโรงตีเหล็ก"
"เบื้องหน้าของข้าคือช่างฝีมือสตรี ผู้เป็นทายาทรุ่นที่สาม ที่ทั้งโลกมองว่าเธอเจ้าอารมณ์และเย่อหยิ่ง"
"แต่เธอกลับไม่ได้ผลักไสไล่ส่งข้าเหมือนดั่งคนอื่น และยังให้ข้าวปลาอาหารเพื่อให้ข้าได้อิ่มท้อง"
"เธอเห็นร่างกายข้าถูกปกคลุมไปด้วยธุลีเหล็ก จึงได้ตั้งชื่อให้ข้าว่า 'Masagomaru'"

Masagomaru ที่พูดไม่ได้แต่มีความคิดเฉียบแหลม คงจะมีเรื่องราวซ่อนอยู่ในใจไม่น้อย
สิ่งที่ไม่สามารถบอกเล่าออกมาได้ สุดท้ายก็จมสู่ห้วงลึก และมลายหายไปในเกลียวคลื่น...

"อาจารย์ทายาทรุ่นที่สามบอกเล่าเรื่องราวแก่ผู้ที่พูดไม่ได้อย่างข้าหลายต่อหลายเรื่อง"
"เหมือนแผลเก่าอีกข้าง เหมือนความปรารถนาของแม่และพี่ชาย"
"เหมือน Hakama สีแดงที่เธอไม่เคยสวมใส่ และเหมือนคลื่นยักษ์ที่วันหนึ่งจะกลืนกินทุกสิ่ง..."

คืนหนึ่ง เด็กน้อยเดินเข้าไปในโรงตีเหล็กอย่างหวาดกลัว และเห็นช่างตีเหล็กเจ้าอารมณ์คนนั้นอยู่ภายใน
เธอกำลังใช้ค้อนทุบแท่งเหล็กอย่างสุดกำลัง โดยไม่สนน้ำตาที่ไหลอาบแก้ม...
"ลืมสิ่งที่เจ้าเห็นเมื่อครู่ซะ เข้าใจมั้ย?"
เขาพยักหน้าด้วยความตื่นตระหนก แต่หญิงผู้นั้นกลับปรบมือและหัวเราะขึ้นมา
"ข้าลืมไป ว่าเจ้าเป็นเพื่อนที่ดีที่เก็บความลับได้ดีที่สุด!"

"คำกล่าวที่โลกเล่าขานเห็นทีจะเป็นจริง: ผู้ที่ติดเหล้าเป็นชีวิตจิตใจ เป็นผู้ที่หาความแน่นอนอะไรไม่ได้"
"พอคิดดูแล้ว ข้าน่าจะยอมรับคำเชิญให้ดื่มด้วยกันของอาจารย์..."

ใน "คู่มือสิ่งของ" ได้บันทึกลักษณะ Geppaku Futsu ในรูปแบบต่าง ๆ
ผลงานชิ้นเอกที่หลอมโดย Futsu Minori นั้นสงบและงดงามราวกับมหาสมุทรในยามค่ำคืน จึงได้ชื่อว่า "Hasui"
ส่วนเล่มที่หลอมใหม่โดย Masayoshi นั้นทรงพลังราวกับพายุเฮอริเคน จึงถูกเรียกว่า "Haran"