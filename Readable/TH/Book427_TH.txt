"เรื่องที่จะเล่าต่อจากนี้ เกิดขึ้นในยุคสมัยของ Shiruyeh 'ราชาแห่งโรคระบาด' เพียงแต่ในตอนนั้น เจ้าประเทศองค์นี้ยังไม่มีชื่อเสียงฉาวโฉ่เนื่องจากเหตุการณ์ 'โรคระบาดแห่ง Shiruyeh' และราษฎรของเขาก็ยังไม่ได้กระจัดกระจายเร้นกายเข้าไปในโลกแห่งความมืด กลายเป็นสิ่งมีชีวิตป่าเถื่อนที่สูญเสียภาษาและใบหน้า..."
ภูตเมืองแห่งธิดาจันทรา หยุดไปชั่วขณะหนึ่ง ก่อนจะเหยียดตัวบิดขี้เกียจครั้งใหญ่ เหรียญเงินสีจันทร์ที่ข้อมือกับข้อเท้าส่งเสียงดังรัว ดูเหมือนว่าจะกำลังไม่พอใจการกระแทกของ Sumpter Beast
"จะว่าไปแล้ว เจ้านกเรเวนน้อย เจ้ารู้ความหมายของนาม 'Shiruyeh' หรือไม่?"

"เอิ่ม... ผู้ที่น่าขัน ต่ำช้าที่สุด?"
เด็กหนุ่มที่ถูกเรียกว่า "นกเรเวน" ตอบไปส่ง ๆ เนื่องจากความร้อนของแสงแดดและการคุกคามของทรายดูด ทำให้เขาไม่มีแก่ใจที่จะฟังเรื่องราวของเพื่อนร่วมทาง
"ในชนเผ่าของเรา 'Shiruyeh' เป็นนามแห่งความอัปยศ มีเพียงผู้นำที่ถูกเนรเทศเท่านั้นถึงจะถูกประทับนามแบบนี้ไว้บนหน้าผาก เวลาสาปแช่งหรือด่าทอใครก็จะเอ่ยถึงชื่อนี้ นี่เป็นธรรมเนียมของเรา... คิดว่าเผ่าอื่น ๆ ก็คงไม่ต่างกันมากเท่าไรนัก"

"ฮ่าฮ่า! ความรู้ของมนุษย์เหมือนกับทรายดูด ผลัดเปลี่ยนไปตามสายลมแห่งกาลเวลา ประหลาดเสียจริง!"
คำตอบแบบไม่ใส่ใจของ "นกเรเวน" กลับชวนให้ภูตอยากเย้ยหยันอย่างนึกสนุก
"อันที่จริง... ในภาษาที่สูญหายไปแล้ว 'Shiruyeh' หมายถึง 'ลูกสิงโตที่ยังไม่หย่านม' พ่อของเขา 'Parvezravan' ตั้งชื่อนี้ให้แก่ลูกรักในวัยหนึ่งเดือน แต่ไม่รู้เลยว่า เจ้าประเทศที่เรียกตัวเองว่า 'วิญญาณแห่งชัยชนะนิรันดร์' ผู้นี้ จะถูก 'สิงโตน้อย' ที่เขารักยิ่งฉีกออกเป็นชิ้น ๆ ราวกับสุนัขล่า..."

ภูตนิ่งชะงักไปครู่นึง คล้ายว่ากลัวผู้รับฟังจะเบื่อหน่าย พอได้สบตากับเด็กหนุ่มแล้ว ก็พูดต่อไปว่า:
"ส่วน 'Parvezravan' ผู้นี้ เล่ากันว่า ในยุคที่มนุษย์ต่างยึดครองอาณาเขตปกครองในฐานะเจ้าประเทศ 'Parvezravan' เคยเป็นหนึ่งในราชาผู้ทรงอานุภาพ..."

"Parvezravan" ไม่ใช่ชื่อเดิมของราชาองค์นี้ เหล่าภูตเล่ากันว่า เขาเคยเป็นเด็กกำพร้าที่ถูกนกยักษ์ Ghoghnus เลี้ยงดูอยู่ในรังจนเติบใหญ่ และให้ชื่อว่า "Kisra" ซึ่งหมายถึง "ผู้ได้รับนามอันไพเราะ" ต่อมา เนื่องจากความทะเยอทะยานที่คิดจะเรืองอำนาจ อีกทั้งได้รับความช่วยเหลือจากนกศักดิ์สิทธิ์ เจ้าประเทศราช Ormazd Shah จึงรับเขาไว้เป็นลูกบุญธรรม และได้กลายเป็นนักปราชญ์และวีรบุรุษในมวลมนุษย์ปุถุชน

ในบทเพลงของชนเผ่าทะเลทรายที่ล่มสลายไปแล้วเล่าว่า Kisra ได้ยึดครองดินแดนบนโลกทั่วทั้งสี่ทิศ เพื่อเจ้าประเทศราช Ormazd Shah บีบบังคับให้เมืองเก้าสิบเก้าแห่งต้องทอดทิ้งกำแพงเมืองหอคอยสูงที่สร้างจากดินปูนและทองสัมฤทธิ์ เอาชนะหัวหน้าชนเผ่าล่าสัตว์เก้าสิบเก้าคน และใช้โซ่ทองล่ามนักปราชญ์ผู้รอบรู้ด้านหลักแห่งดวงดาวเอาไว้ จับกุมและนำตัวกลับมาคุมขังในปราสาทสูงตระหง่านของเมืองหลวง Gurabad

ขณะนั้นเอง ดินแดนสุขาวดี "Valivija" เพิ่งถูกทรายคลั่งเคลือบทองฝังกลบไป หนึ่งในสามเทพอสูรได้ดับไปแล้ว เวลานับร้อยปีแห่งความอลหม่านและโกลาหล มนุษย์ปุถุชนได้กระจัดกระจายไปปกป้องตนเองในดินแดนของประเทศ จนกระทั่ง Ahmar นายของข้า และราชาผู้ปรีชาแห่ง Greenwood ได้รวบรวมราษฎร สร้างแดนสวรรค์แห่งโอเอซิสขึ้นมาใหม่อีกครั้ง ยุคสมัยการช่วงชิงดินแดนของเจ้าประเทศจึงสิ้นสุดลง

กลับมาที่เรื่องราวก่อนหน้านี้ เนื่องจากผลงานที่ Kisra สร้างไว้ มงกุฎของ Ormazd จึงหนักอึ้งขึ้นเรื่อย ๆ จนสุดท้ายแล้วคอของเขาก็ไม่อาจรับน้ำหนักของมงกุฎราชานั้นได้อีก จึงจำต้องใช้โซ่ทองบริสุทธิ์ แขวนมันไว้กลางโถงใหญ่ไปตลอดกาล

อันเนื่องจากคุณงามความดีของเด็กหนุ่ม Kisra ได้รับรางวัลอันสูงส่งจากเจ้าประเทศ Ormazd Shah เขามอบนาม "Parvez" ให้แก่บุตรบุญธรรม และยก Shirin บุตรีให้แต่งงานกับเขาด้วย ในบทเพลงอันลอยละล่องของเหล่าภูตขับขานกันว่า เธอเป็นทายาทเลือดผสมระหว่างเจ้าประเทศผู้เป็นมนุษย์และบรรพชนสตรี Liloufar เนื่องด้วยมีปัญญาที่ล้ำเลิศ จึงมีอายุขัยอันไร้จุดสิ้นสุด และสามารถทำนายลางนิมิตในปัจจุบัน ได้เหมือนกับนักปราชญ์คนแรก

หาก Kisra Parvez หยุดลงเพียงเท่านี้ นามแห่งวีรบุรุษของเขาก็จะปราศจากมลทินใด ๆ แต่ในวันที่ถูกสาปแช่ง เจ้าประเทศ Ormazd และทายาทอีกสามร้อยคนของเขาเสียชีวิตภายในชั่วค่ำคืนที่เมือง Gurabad หลังจากเหตุการณ์ไร้ซึ่งเหตุผลนี้ Kisra ก็ได้สืบทอดบัลลังก์ต่อ และเพิ่มฉายา "Ravan" ให้กับตัวเอง ก้าวขึ้นเป็นเจ้าประเทศที่แกร่งที่สุดในมนุษย์ปุถุชนทั้งปวง

"..."

ภูตหยุดการเล่าเรื่องลง พลางทอดสายตามองไปที่ดวงตะวันสีชาดที่กำลังดำดิ่งลงหลังเนินทราย จากนั้นก็ผิวปากเสียงแหลม ส่งสัญญาณบอกเด็กหนุ่มให้หยุด Sumpter Beast เตรียมตัวตั้งแคมป์ใต้เสาหินผุพัง

"มีคนบอกไว้ว่า..."
ภูตกระโดดลงจาก Sumpter Beast ด้วยความคล่องแคล่ว หมุนเป็นวงกลมกลางพื้นทรายอยู่หลายครั้ง เหมือนนักเต้นรำ "Setaria" ที่สูญหายไปนานแล้ว ปล่อยให้แสงจันทราที่เพิ่งปรากฏขึ้น ได้เคลือบประกายสีเงินให้กับผิวโปร่งใสของตนเองอย่างทั่วถึงกัน กลิ่นอายของมดยอบโปรยปรายเคล้าคลอกับปอยผมนับพัน พร้อมเสียงระฆังสีทองแผ่ออกไปไกล
จากนั้น ภูตโน้มตัวเล็กน้อยแล้วหยุดปลายเท้าของตนเองไว้ พลางหัวเราะออกมาเบา ๆ

มีคนบอกว่า โศกนาฏกรรมของเมือง Gurabad เกิดจากน้ำมือของวีรบุรุษ Kisra
บางคนเล่าว่า ในคืนนั้นที่เกิดโศกนาฏกรรมขึ้น เจ้านกวายร้ายที่ปราศจากกรงเล็บบินหนีออกจากปราการแข็งแกร่ง ไม่กินไม่ดื่ม ร่ำไห้โหยหวนทั้งคืน เจ้าหนูที่มีใบหน้าเหมือนคนในปราสาทกัดแทะโซ่ทองที่แขวนมงกุฎไว้ จนมงกุฎหนักเทอะทะตกกระแทกใส่พื้นเต็มแรง ได้รับความเสียหายและผิดรูป
ผู้คนเล่ากันว่า เสียงที่มงกุฎตกพื้นดังสนั่นราวแผ่นดินไหว ถึงขนาดที่ทำให้ข้าทาส Fellahin ที่ทำงานหนักและตั้งรกรากอยู่นอกปราการ ต้องอกสั่นขวัญแขวนให้กับทรราชที่พวกเขาไม่เคยเห็นหน้ามาก่อน
หลังจากนั้น ได้ยินว่ามีนักผจญภัยค้นพบห้องใต้ดินโบราณของเมือง Gurabad ที่ฝังอยู่ภายใต้ทรายเหลืองเคลือบทอง ภายในนั้นได้ซุกซ่อนศพขนาดใหญ่ที่แห้งเหี่ยวไปแล้วของ Ormazd และลูกหลานของเขาเอาไว้ โดยมีคำจารึกที่ไม่สามารถถอดรหัสเขียนไว้บนศพทั้งหมด...

"หวังว่าเรื่องนี้จะทำให้เจ้าตกใจได้บ้างนะ"
ภูตจับจ้องอย่างตั้งตารอ ขณะที่เด็กหนุ่มกำลังดื่มน้ำจากกระติกน้ำหนังสัตว์
ชนเผ่าในทะเลทราย มักจะดื่มน้ำอย่างประหยัดและระมัดระวังตามสัญชาตญาณ แต่ภูตเป็นสิ่งมีชีวิตที่เกิดจากธาตุอันบริสุทธิ์ ไม่เคยรับรู้ถึงความรู้สึกกระหาย หรือความรู้สึกดื่มด่ำกับความสุขอันหรูหรา เหมือนดั่งเจ้าหญิงโบราณ Shirin ที่ขับขานกันในบทเพลงอันเศร้าโศก

"ส่วนเรื่อง Shirin บุตรีของบรรพชนสตรี Liloufar เรื่องราวของเราเพิ่งจะเริ่มต้นขึ้น..."
ภูตหัวเราะด้วยความเจ้าเล่ห์อีกครั้ง รูม่านตาสีทองอำพัน และรอยยิ้มของเธอนั้นดูเหมือนเจ้าหญิงในอาณาจักรโบราณ
