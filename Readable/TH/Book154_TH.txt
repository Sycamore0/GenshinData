เมื่อสายรุ้งได้จางหายไป ในที่สุด Jin ที่ 72 ก็ออกจากหมู่บ้าน Tupi Village มุ่งหน้าไปยังเขาหวงซาน
ตำนานเก่าแก่ในโลกได้เล่าว่า "เขาหวงซาน" นี้จักรพรรดิได้ใช้ดาบแกะสลักขึ้นมา ดังนั้นจึงยากมากที่จะปีนขึ้นไปได้
นอกจากนี้ชาวบ้านยังเล่าขานกันว่าที่เรียกว่าเขาหวงซาน เป็นเพราะเขาแห่งนี้เปียกชุ่มไปด้วยน้ำตาของพระแม่ธรณี ดินจึงมีสภาพเป็นด่างจนไม่มีหญ้างอกขึ้นมาได้

เขาหวงซานเคยมีชื่อเสียงในด้านทรัพยากรแร่ทองและหยกที่อุดมสมบูรณ์ แต่หลังจากที่เกิดแผ่นดินไหว เหมืองก็ถูกทำลาย และคนงานทั้งหมดก็ถูกฝังอยู่ในนั้น
จากนั้นมาก็ไม่มีใครคิดที่จะสร้างเหมืองขึ้นมาอีก และปล่อยให้อสูรร้าย และโจรซ่อนตัวอยู่ในถ้ำหินนั้น

ในบรรดาอสูรร้ายและโจรนั้นมีศัตรูของ Jin ที่ 72 ซ่อนอยู่
นักดาบเดินตัวสั่นอย่างกะโผลกกะเผลก บาดแผลที่ได้รับจากการต่อสู้กับหัวหน้าหมู่บ้าน Tupi Village นั้นยังคงเป็นอุปสรรคต่อเดินเหินของเขา

นักดาบรู้ว่าในเขาหวงซานแห่งนี้มีสายตาหลายคู่ที่จับจ้องเขาอยู่ และเหล่าอสูรได้กลิ่นเลือดจากบาดแผลบนตัวเขา
ชีวิตที่เต็มไปด้วยการเข่นฆ่าและนองเลือดมานานหลายปีทำให้ Jin ที่ 72 มีประสาทสัมผัสที่ไวมาก

Jin ที่ 72 รู้สึกว่าเขาหวงซานแห่งนี้แวบแรกดูเหมือนว่าจะไม่มีอะไร แต่ทว่าคงได้วางแผนดักล้อมเขาเอาไว้หมดแล้ว
โจรที่ซ่อนตัวอยู่ในความมืดรอให้เขาเข้าไปในโพรงหินแคบ ๆ อัดอยู่ในซอกหินแคบ ๆ หรือข้ามเหมืองที่ถล่ม เพื่อที่จะใช้ดาบอันแหลมคมจัดการเขาท่ามกลางความมืดนั้น

แต่อย่างน้อยเมื่อมองจากภายนอกของภูเขาที่สูงชันแห่งนี้ ก็คงเพียงพอแล้วที่จะกลายเป็นที่ฝังศพของ Jin ที่ 72
นักดาบที่บาดเจ็บเดินกะโผลกกะเผลกไปตามทางแคบ ๆ บนหน้าผาอย่างยากลำบาก บางครั้งก็มีก้อนกรวดเล็ก ๆ หล่นลงมาจากเท้าของเขา

ในขณะเดียวกันบนหน้าผาคดเคี้ยวที่มีต้นสนที่ตายแล้วนั้น ก็มีเงาสองร่างกำลังจ้องมองมาที่เขา

"ที่เชิงเขานั้นเห็นได้ชัดว่าเขาเสียกำลังไปมาก ข้าว่าถ้าปล่อยให้เขาอยู่ในถนนบนเขาแบบนี้... เขาคงพลาดท่าตกลงเหวลงไปเองน่ะแหละ"
หญิงแก่ที่ผอมติดกระดูกพูดเช่นนั้น

เธอเหลือบมองไปข้าง ๆ ดวงตาสีครามของเธอเต็มไปด้วยความเย็นชา และแหลมคมราวกับงูพิษซ่อนอยู่ในซอกหิน

"ไม่ได้!"
ชายแก่ร่างอ้วนข้าง ๆ หญิงแก่ส่งเสียงดังราวกับระฆัง
"ก่อนหน้านี้เขาได้ฆ่าคนในหมู่บ้าน Tupi Village ไปถึงสามร้อยหกสิบสามคน แม้แต่สุนัขเฝ้าประตูก็ยังเอาไปตุ๋นซุป..."
"แม้จะได้รับบาดเจ็บจากฝีดาบของหัวหน้าหมู่บ้าน Tupi Village จนเดินเหินยากลำบาก แต่ก็ประมาทไม่ได้!"

"เห้อออ..."
เพียงพริบตาหญิงแก่ก็หายตัวไปจากป่าสนที่เหี่ยวเฉา เหลือไว้เพียงเสียงฮึดฮัดไม่พอใจ

"......"
ชายแก่จ้องมองนักดาบขาเป๋อยู่สักพัก ก่อนที่จะลูบพุงอ้วน ๆ ของเขาแล้วจากไปอย่างช้า ๆ
ตลอดทางเขาไม่ได้สัมผัส หรือรบกวนกิ่งก้านของต้นสนเหี่ยวเฉา หรือหญ้าแห้งแม้แต่น้อยเลย

ทันใดนั้นเมฆดำได้รวมตัวกันและฝนก็ตกลงมา
ท่ามกลางสายฝนที่โปรยปราย Jin ที่ 72 ที่บาดเจ็บได้ใช้ดาบเป็นไม้เท้าและเดินเหินอย่างยากลำบาก
แต่ในที่สุดเขาไม่อาจทนกับการสูญเสียเลือดและความหนาวเย็นได้อีกต่อไป เขาได้ล้มลงบนก้อนกรวดและเศษหิน

ก่อนที่ความมืดจะกลืนกินทุกสิ่ง ก็มีชายกระโปรงสีฟ้าอ่อนสะบัดพลิ้วอยู่ตรงหน้าเขา...
เป็นเหมือนภาพที่เคยเกิดขึ้นมาก่อน