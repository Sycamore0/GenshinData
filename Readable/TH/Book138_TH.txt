ท่ามกลางกำแพงพุ่มไม้สีเขียวมรกต เสียงของกบและจิ้งหรีดขับร้องประสานกัน พื้นที่เปียกใต้ช่องหิน คือมุมที่ต้นไผ่เหี่ยวเฉา

ในป่าไผ่ของภูเขา Qingce มีเรื่องเล่าเกี่ยวกับผีสุนัขจิ้งจอกที่เล่ากันอย่างแพร่หลาย

หลังฝนตก หยดน้ำฝนร่วงกระทบใบไผ่เหมือนเสียงดนตรี เด็กหนุ่มเดินข้ามเส้นทางในป่าอย่างรีบร้อน เลี้ยวซ้ายเลี้ยวขวา ปีนไปบนหินภูเขาที่เปียกชุ่ม และเดินไปตามถนนหินที่ถูกปกคลุมไปด้วยตะไคร่น้ำ เถาวัลย์ขวางทางเดิน และกิ่งไม้ใบไม้ก็ขูดผิวเขาจนถลอก เมื่อเขาเดินไปถึงชายป่าไผ่ของภูเขา Qingce เขานั่งลงพักผ่อนใต้ซากผุพัง

คนเฒ่าคนแก่ในหมู่บ้านเคยบอกว่า ฤดูฝนที่เต็มไปด้วยหมอก เป็นช่วงเวลาที่เหมาะสมในการแต่งงานของสุนัขจิ้งจอก มีเพียงเด็กเท่านั้น ที่จะสามารถมองเห็นเสลี่ยงสีแดงของขบวนส่งเจ้าสาว และได้ยินเสียงกลอง และเสียงเพลงบรรเลงไปตลอดทาง ในป่าไผ่ที่มีแต่ความครื้นเครง

คนเฒ่าคนแก่ยังบอกอีกว่า ไม่ควรให้เด็กเข้าใกล้ขบวนนั้นเกินไป

"ถ้าเข้าใกล้เกินไปล่ะก็ จะโดนจิ้งจอกพวกนั้นจับวิญญาณไป!"
คนเฒ่าคนแก่ในหมู่บ้านบอกไว้เช่นนี้
"ถ้าโดนจับวิญญาณไปแล้ว จะเป็นยังไงต่อเหรอ?"
"ถ้าโดนจิ้งจอกจับวิญญาณไปแล้วก็จะไม่มีทางหนีมันพ้น... มันอาจจะใช้เธอเป็นเครื่องดนตรี เป็นแตร เป็นฉาบ ทั้งเป่า ทั้งตี เธอก็จะไม่ได้อยู่อย่างสงบอีกต่อไป..."
ในตอนที่พูด ผู้เฒ่าก็ไม่ลืมที่จะทำท่าตีกลองประกอบเพื่อขู่ให้เด็กกลัว

เมื่อโตขึ้น เด็กหนุ่มก็เลิกเชื่อเรื่องผีหลอกเด็กพวกนี้ ภายใต้การชี้นำของ Seelie เขาได้ออกมาจากเขาวงกตสีมรกต และได้ยินเสียงจิ้งจอกสองสามตัวระหว่างทางเท่านั้น สิ่งมีชีวิตเจ้าเล่ห์เหล่านี้ซ่อนตัวอยู่ในป่าไผ่ มันแทบไม่เคยปรากฏตัวให้ผู้คนที่สัญจรไปมาได้เห็น ยิ่งไม่ต้องพูดถึงขบวนที่ครื้นเครงอะไรนั่นเลย

เด็กหนุ่มรู้สึกผิดหวัง เขาเตะก้อนกรวดที่อยู่ระหว่างเท้า และเดินตามขั้นบันไดหิน เดินมุ่งหน้าลึกเข้าไปในป่าไผ่

คนเฒ่าคนแก่เคยบอกว่า สถานที่ที่ป่าไผ่เติบโตแห่งนี้ อดีตเป็นเมืองที่เทพแห่งหินเคยพิชิต แต่เทพแห่งหินหน้าตาเป็นยังไงกัน? เทพแห่งหินมีมือ มีเท้า มีใบหน้าเหมือนมนุษย์มั้ย? หรือว่ารูปร่างเหมือนอสูรหินที่กระจายอยู่ตามริมแม่น้ำ?

คนเก็บสมุนไพรที่ไปขายยาสมุนไพรในเมืองทุกปี ก็จะนำข่าวของพิธีอัญเชิญเซียนกลับมาเล่าให้ทุกคนฟัง ถึงฉากอันยิ่งใหญ่ของเทพแห่งหิน ที่ลงมายังโลกมนุษย์เพียงปีละครั้ง แต่เด็กที่อยากรู้อยากเห็นทั้งหลาย ต่างหวังว่าจะได้เห็นเทพเจ้าที่ได้รับการบูชา โดยบรรพบุรุษหลายชั่วอายุคนในหมู่บ้านกับตาสักครั้ง

ความแข็งแกร่งของภูเขา Qingce เป็นพรที่เทพแห่งหินประทานให้หรือเปล่านะ? ชีวิตที่สงบสุขของเหล่าบรรพบุรุษ ก็เป็นสิ่งที่เทพแห่งหินกำหนดไว้หรือเปล่า?

คำตอบของคำถามเหล่านี้อยู่ภายนอกหมู่บ้าน อยู่ในป่าไผ่ที่ถูกแยกออกจากโลกเก่า

เปี่ยมด้วยความสงสัยและความคาดหวัง เด็กหนุ่มผู้มุ่งมั่นเข้าไปในป่า แต่กลับหลงทางอยู่ในเงามืดระหว่างป่าไผ่