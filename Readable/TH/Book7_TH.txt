เจ้าจิ้งจอกน้อยร่ายคาถา
เขาเป่าดอกแดนดิไลออน ทำเมล็ดของดอกนั้นกระจายไปในอากาศ จากนั้นก็พูดด้วยน้ำเสียงจริงจังขึ้นมา
"ทำแบบนี้แล้ว ความปรารถนาของคุณก็จะบินไปถึงเทพแห่งลมได้"
สายลมวูบหนึ่งพัดผ่านเรา พาเอากลุ่มเมล็ดของดอกแดนดิไลออนให้ลอยไปไกล
พวกมันจะลอยไปยังที่ที่ไกลแสนไกลกับความฝันของฉันมั้ยนะ?

เป็นเรื่องที่เกิดขึ้นเมื่อไหร่เหรอ?
แต่ก่อนไง ที่ด้านหลังของหมู่บ้าน มีหมู่บ้านเล็ก ๆ อยู่ มีต้นไม้จำนวนมากเติบโตอยู่ข้างใน ท่ามกลางต้นไม้เหล่านั้นมีทะเลสาบเล็ก ๆ อยู่
ทะเลสาบที่ใสดุจกระจกของมหาวิหารแห่ง Mondstadt พวกมันโปร่งใส และสะท้อนระยิบระยับยามต้องแสงตะวัน
แสงอาทิตย์สาดส่องผ่านแมกไม้ สะท้อนไปมาราวกับผลึกในอัญมณี ช่างงดงามเหลือเกิน
ในวันนั้นอากาศเย็นสบาย ฉันออกล่าอยู่ในป่า และเมื่อเดินมาถึงริมทะเลสาบ แสงสะท้อนจากผิวน้ำก็ทำให้ฉันคิดถึงเด็กสาวที่ฉันเคยตกหลุมรักเมื่อนานมาแล้ว
ฉันจำไม่ได้แล้วว่าเธอรูปร่างเป็นอย่างไร แต่ดวงตาของเธอนั้นใสดั่งผิวน้ำ ระยิบระยับดั่งผลึกของอัญมณี
ตอนนั้นฉันเหม่อมองไปที่ทะเลสาบที่ส่องแสงเป็นประกาย ฉันเดินไปตามทะเลสาบโดยลืมไปว่ากำลังออกล่าอยู่
มารู้สึกตัวอีกทีเมื่อได้ยินเสียงของน้ำที่ไหลผ่าน มองไปก็เห็น Mist Flower ขึ้นอยู่ริมน้ำอยู่ต้นหนึ่ง มันทำให้ทุกสิ่งรอบตัวมันเป็นน้ำแข็งไปหมด บนริมทะเลสาบนั้นมีจิ้งจอกขาวอยู่หนึ่งตัว หางของมันถูกแช่อยู่ในน้ำแข็ง ดูแล้วท่าทางจะทรมาน
"ต้องเป็นเพราะไม่ทันระวังตัวในตอนที่จะดื่มน้ำ เอาหางไปจุ่มตรงน้ำแถวบริเวณที่มี Mist Flower อยู่แน่ ๆ"
Mist Flower เป็นพืชชนิดหนึ่งที่มีความอันตราย ถ้าหากไม่ระวังให้ดีล่ะก็จะเป็นอันตรายได้ ถ้าอยากจะเก็บมันขึ้นมายังไงก็ต้องระวังให้ดี ๆ ล่ะ
มองเห็นฉันที่กำลังตรงเข้าไป เจ้าจิ้งจอกก็ตะเกียกตะกายด้วยความหวาดกลัว แต่พอขยับตัวก็ต้องเจ็บจนร้องออกมาเพราะหางที่ติดอยู่กับน้ำแข็ง
"โอ้ววว แบบนั้นไม่ได้นะ"
ฉันคิดในใจ
"น่าสงสารจริง ๆ ถ้าปล่อยไว้ก็คงจะต้องหิวไปจนตาย ยังไงซะก็คงต้องช่วย เอามันกลับไปบ้านก่อนละกัน"
ฉันคิดอยู่ในใจ น่าจะทำร่วมกับหัวไชเท้าที่ปลูกไว้ที่บ้าน ตุ๋นเนื้อแสนอร่อยสักหม้อ พอคิดถึงเนื้อตุ๋นแล้วร่างกายก็มีแรงและกระปรี้กระเปร่า
ดังนั้น ฉันจึงหยิบธนูที่ใช้ล่าขึ้นมาและค่อย ๆ เดินเข้าไปอย่างระมัดระวัง
"เจ้าจิ้งจอก อย่าขยับล่ะ"
