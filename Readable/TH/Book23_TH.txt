เจ้าหมาป่าตัวน้อยยังเป็นเพียงเด็กที่ไร้ความกังวลซึ่งมีดวงตาสีฟ้าสดใสและมีขนสีเทาอยู่ทั่วร่างกายของเขา
เมื่อเขาโกรธ เขาจะดูเหมือนรูปปั้นหมาป่าที่แกะสลักอยู่บนมหาวิหารของ Mondstadt เปี๊ยบเลย!
แต่มีอยู่วันหนึ่ง ในตอนที่เขากำลังออกล่าอยู่ในป่า เขาได้เผชิญหน้ากับอสูรกระรอก Woobaka โดยบังเอิญ!
บนดินแดนอันเก่าแก่ ไม่มีอสูรร้ายหรือมังกรตนไหนจะร้ายกาจไปกว่า Woobaka อีกแล้ว! เขาเกลียดทุกสิ่งที่เป็นเรื่องดี สาบานตนว่าจะทำให้ทุกสิ่งที่ดีงามนั้นล่มสลายไป
เมื่อเขามองเห็นเจ้าหมาป่าน้อยที่กำลังมีความสุขก็โกรธขึ้นมาทันที! เขาด่าทอสาปแช่ง:
"จี๊ดด จี๊ดดด ฉันโกรธมากเลยนะ! ฉันจะแทงหัวใจของเขาด้วยหอกน้ำแข็งและเขาจะไม่มีความหวังและศรัทธาอีกต่อไป!"
ดังนั้น Woobaka จึงเริ่มที่จะสาปเจ้าหมาป่าน้อยด้วยเวทมนตร์ของเขา
แต่เจ้าหมาป่าน้อยหลบหลีกไปมาและกิน Woobaka เข้าไปอย่างไม่พูดพร่ำทำเพลง!
Woobaka ทั้งโกรธและวิตก ทั้งด่าและสาปแช่งอยู่ในปากของหมาป่าน้อย ใช้คำพูดที่หยาบคายที่สุดตั้งแต่ตนเกิดมาด่าทอไป เจ้าหมาป่าได้ยินเสียงดังมาจากในป่า และนั่นก็ทำให้เขารู้ว่าตนได้ทำผิดไป
"โบร๋วว ขอโทษทีนะ คุณกระรอก ฉันคิดว่าคุณเป็นหนูที่กินได้น่ะ!"
ในใจของเจ้าหมาป่าน้อยอยากจะพูดอย่างนั้น แต่เมื่อเขาอ้าปาก... Woobaka ผู้นั้นก็ไหลลงท้องไปซะแล้ว

(มีการแปะบันทึกเล็ก ๆ ไว้ตรงนี้ เขียนไว้ด้วยตัวหนังสือที่ดูเป็นผู้ใหญ่: "เพราะงั้นนะ Lily อยู่ข้างนอกห้ามกินของมั่วซั่วนะ")