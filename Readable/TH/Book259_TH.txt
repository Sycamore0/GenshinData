ต้องขออภัยด้วยจริง ๆ
โบราณกล่าวไว้ว่า "คนเรา มีชีวิตเพียง 50 ปี" ฉัน Tousaburou คนนี้ก็มีชีวิตอยู่มา 30 กว่าปีแล้ว หวังว่าอีกสิบกว่าปีที่เหลือ จะได้กตัญญูต่อพ่อแม่
Shizuko ภรรยาที่รัก ขออย่าเพิ่งเสียใจ Tousaburou รู้ดีว่าครั้งนี้ทำผิดมหันต์ ขอให้ที่รักลืมสามีที่ไม่ได้เรื่องคนนี้
Masa กับ Matsu โปรดอย่าเสียใจแทนพ่อ และโปรดยกโทษให้พ่อด้วย
มิตรสหายทุกท่าน Tousaburou รู้สึกเป็นเกียรติอย่างยิ่งที่ได้รู้จักกับทุกท่าน
แต่ไม่ว่าจะอย่างไร ต้องขออภัยด้วยจริง ๆ
Tousaburou เป็นคนหยาบ พูดไม่ค่อยเก่ง แต่เมื่อถึงเวลาลาจาก ก็เลี่ยงไม่ได้ที่จะต้องพูดอะไรบางอย่าง
หากมีผู้ใดได้อ่านข้อความนี้ ก็โปรดให้อภัยในความพร่ำเพ้อของ Tousaburou ด้วย

เมื่อครั้งที่เพิ่งเริ่มเป็นทหารเมื่อสิบกว่าปีก่อน Tousaburou ศรัทธาในความยิ่งใหญ่ของท่านโชกุนยิ่งนัก และปรารถนาที่จะได้พลีชีพเพื่อเกียรติยศ "ชั่วนิรันดร์" ภายใต้สงครามแห่งเกียรติยศเป็นร้อยเป็นพันปี
สมัยวัยเยาว์ มักนำตำนานในอดีตและความเป็นจริงมาปะปนกัน คิดว่าตัวเองจะมีโอกาสได้เป็นวีรบุรุษที่สมบูรณ์แบบเฉกเช่นท่านโชกุน
ทว่า เมื่อสงครามที่แท้จริงมาถึง ศัตรูกลับมิใช่ปีศาจหน้าตาอัปลักษณ์ หรือสัตว์ประหลาดที่มาจากห้วงลึก แต่กลับเป็นมนุษย์ปุถุชน ที่เหมือนกับเราทั้งหลาย
ศัตรูที่ฉันฟันไปเมื่อหลายวันก่อน อาจเป็นเพื่อนดื่มของฉันที่ภัตตาคาร Uyuu ก่อน "คำสั่งล่าวิชั่น" จะถูกบังคับใช้ หรือสหายร่วมรบที่ถูกศัตรูสังหารเมื่อครู่ ก็อาจเป็นใครสักคนที่ฉันเพิ่งพูดคุยด้วยเมื่อวินาทีที่แล้วเอง...
เดิมที พวกเราควรเป็นสหายรักกัน แต่เรากลับทิ้งโอกาสที่จะได้กลับมาคืนดี เราต้องโกรธแค้นฝ่ายตรงข้าม ถึงจะทำให้เรามีชีวิตรอดต่อไปได้
ช่างโหดเหี้ยม และโหดร้ายยิ่งนัก
"สงครามเพื่อความชอบธรรม" เป็นอะไรที่น่ากลัวยิ่งนัก

ไม่ว่าจะอย่างไร Tousaburou ก็ไม่โกรธแค้นท่านโชกุนอยู่แล้ว
ท่านโชกุนเคยกล่าวไว้ว่า: สงครามถูกแบ่งออกเป็น "ความชอบธรรม" และ "ความไม่ชอบธรรม" มาตั้งแต่สมัยโบราณกาลแล้ว
สงครามของ "ความไม่ชอบธรรม" เกิดขึ้นจาก "ความปรารถนา" ความโลภของจิตใจมนุษย์
ท่านโชกุนยึด "วิชั่น" ก็เพื่อ "ความนิรันดร์" ของโลกใบนี้ ซึ่งก็เหมือนกับการสังหารงูยักษ์เมื่อร้อยพันปีก่อน
ใช้สงครามกำจัดความละโมบของคน ตัดรากถอนโคน ความเป็นไปได้ทั้งหมดของ "ความไม่ชอบธรรม" ก็คือ "สงครามแห่งความชอบธรรม" ที่ยิ่งใหญ่ที่สุด

แต่ทว่า สงครามทุกรูปแบบล้วนโหดร้าย และต้องมีผู้รับผิดชอบ
วันนี้ Tousaburou ไม่มีกำลังที่จะรับใช้ต่อไปแล้ว หวังเพียงแต่สามารถใช้ร่างกายที่ชำรุดทรุดโทรมนี้ แบกรับบาปแทนท่านโชกุน
ขอให้ความนิรันดร์ของท่านโชกุน มาถึงในเร็ววัน

ข้าน้อย Inaba Tousaburou Kyuuzou ต้องขออภัยมา ณ ที่นี้ด้วย
