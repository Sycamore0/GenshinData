นิตยสาร Teyvat Geography ฉบับพิเศษ - การเดินทางของ Alice ใน Mondstadt

Dadaupa Gorge

เผ่า Hilichurl ทั้งสามในหุบเขานี้มีความเจริญรุ่งเรือง หากเราสร้างกรงขังทรงลูกบอลที่สามารถหมุนได้ไว้ตรงกลาง จากนั้นนำพวก Hilichurl ทั้งหมดเข้าไปขังไว้ข้างในล่ะก็ บางทีพลังงานที่สร้างขึ้นอาจจะมีมากพอที่จะจ่ายให้กับโรงสีทั้งหมดใน Mondstadt ไปอย่างน้อยถึงห้าปี หรือบางทีถ้าเราจับ Hilichurl ที่แก่และพลังกายอ่อนล้าเกินไปเพื่อนำไปแปรรูปเป็นอาหารและส่งให้กับ Hilichurl ที่แข็งแรงเหล่านั้น บางทีมันอาจจะสามารถสร้างพลังงานได้มากขึ้น ไม่แน่มันอาจจะขับเคลื่อนโรงงานขนาดใหญ่เหมือนอย่างของ Snezhnaya เลยก็ได้!
จากมุมมองของฉันนี่เป็นสิ่งที่เป็นไปได้อย่างยิ่ง
ในตอนที่ฉันเสนอความคิดนี้ให้กับพี่ Lisa ที่ห้องสมุด เธอมองมาที่ฉันไตร่ตรองอยู่สักพักและเปลี่ยนเรื่องพูดไปแบบสวยงาม

Starsnatch Cliff

จะว่าไปแล้ว เทพเจ้าแห่งสายลมนี่ช่างเป็นเทพที่สบาย ๆ จังเลยนะ ถ้าเกิดฉันเป็นเทพเจ้าบ้างล่ะก็ ฉันจะไม่ยอมให้ภูมิประเทศแต่ละที่ขึ้นมาแบบสุ่ม ๆ อย่างนี้! หากฝังระเบิดที่มากเพียงพอในตำแหน่งที่เหมาะสม แม้จะเป็นหุบเขาขนาดใหญ่อย่าง Starsnatch ก็ต้องป่นเป็นผุยผง ภูมิประเทศของ Mondstadt จะได้ราบเรียบกว่าตอนที่เป็นอยู่นี้
น่าเสียดายที่หัวหน้ากองทหารม้าผู้ดูลื่นไหลคนนั้นไม่เห็นด้วยกับฉัน แล้วยังบอกให้ฉันอยู่ห่าง ๆ หุบเขา Starsnatch ไว้ซะอีก

Windrise

สถานที่นี้เป็นเพียงพื้นที่เดียวใน Mondstadt ที่มีภูมิประเทศที่ค่อนข้างราบเรียบและมีต้นโอ๊กขนาดใหญ่ขึ้นตรงใจกลาง ว่ากันว่านี่เป็นสถานที่ที่ Vennessa ขึ้นไปบนฟ้า ฉันค้นหารอบ ๆ ต้นไม้เป็นเวลานานแต่กลับไม่พบเศษซากเครื่องมือที่ใช้ในการส่งเลย
ฉันจับพวก Hilichurl ในบริเวณใกล้เคียงมาทำการทดสอบอยู่หลายครั้ง แต่อย่างมากก็บินไปได้แค่บริเวณห้องพักของนายพรานที่ Springvale เท่านั้น น่าผิดหวังจริง ๆ

Falcon Coast

เนื่องจากการทดลองที่ไม่ประสบผลสำเร็จของฉันสร้างความตื่นตระหนกให้แก่ผู้คนใน Springvale ฉันจึงถูกคุณ Jean ผู้เป็นหัวหน้ากองอัศวินสั่งคนให้มาคอยคุมฉันโดยเฉพาะ สิ่งที่ฉันทำได้มีเพียงแค่การเดินเตร่อยู่ใน Falcon Coast สถานที่นี้น่าเบื่อจะตายชัก ไม่ว่าจะเป็นพวกนกอินทรีที่บินโง่ ๆ อยู่บนฟ้า หรือว่าจะเป็นพวก Anemo Slime ที่น่าเบื่อ... ที่รับไม่ได้ที่สุดเลยก็คือฉันทำอะไรไม่ได้เลยสักอย่าง!
ในทางกลับกัน เด็กสาวที่เป็นอัศวินลาดตระเวนผู้รับหน้าที่เฝ้าดูฉันนั้นกลับเล่นกับพวกเด็ก ๆ อย่างสนุกสนาน

Whispering Woods

ป่าอีกผืนหนึ่งของ Mondstadt ดูเหมือนอัศวินลาดตระเวนที่ชื่อ Amber นั่นจะคุ้นเคยกับสถานที่นี้เป็นอย่างมาก ของเล่นระเบิดได้ที่ Amber พกไปไหนมาไหนด้วยนั้นน่าสนใจมาก ๆ ถ้าให้ฉันปรับปรุงมันนิดหน่อยล่ะก็ไม่ใช่แค่เผาป่านี้ให้เป็นจุณ และอาจจะถึงขั้นเขย่าภูเขานี้เลยก็ได้
ข้อเสนอของฉันทำให้เธอกลัวแบบสุด ๆ เลย แต่ดูเหมือนของเล่นที่ระเบิดได้จะเป็นไอเดียที่ดีนะ
ครั้งหน้าต้องลองบ้างแล้ว

Brightcrown Canyon

ในที่สุดก็สลัดกองอัศวินที่คอยตามนั่นทิ้งไปได้ หุบเขาที่ฉันเจอทางฝั่งตะวันตกเฉียงเหนือของ Cider Lake นี้ยังคงถูกปกป้องโดยกลไกโบราณ แต่เหล่าทหารยามที่คอยปกป้องราชันแห่งพายุนั้นได้หายไปแล้ว สิ่งเดียวที่สายลมเหลือไว้มีเพียงพวก Hilichurl ที่ไร้สติปัญญาและเครื่องกลที่คอยปกป้องที่นี่อยู่อย่างเงียบ ๆ
การทดลองใช้ Hilichurl ในการควบคุม Ruins Guard เองก็พังไม่เป็นท่า Ruins Guard นั้นถูกแยกเป็นเสี่ยง ๆ และ... คงไม่ต้องพูดถึง Hilichurl ที่ถูกมัดติดไว้กับมันนั่น โดยรวมแล้วครึ่งหนึ่งของโบราณสถานเองก็พังไปด้วย

Stormterror's Lair

Brightcrown Canyon นำทางไปยังซากปรักหักพังของเมืองหลวงโบราณขนาดใหญ่ที่ถูกสร้างโดย ราชันแห่งพายุ Decarabian ผู้โหดเหี้ยม เมืองโบราณทั้งหมดเป็นรูปวงแหวน ระหว่างวงแหวนด้านในและวงแหวนรอบนอกดูเหมือนว่าเหล่าประชาชนจะได้รับการจัดเตรียมล่วงหน้าสำหรับตำแหน่งที่อยู่ของตน ตรงกลางมีหอคอยขนาดใหญ่ตั้งอยู่ ที่นั่นเป็นตำหนักของราชันแห่งพายุ
ราชาผู้โหดเหี้ยมซึ่งครั้งหนึ่งพยายามที่จะควบคุมชีวิตของผู้คน ตอนนี้กลับไม่มีใครสนใจเกี่ยวกับซากปรักหักพังอันยิ่งใหญ่นั่นเลย
เพื่อที่จะทำให้สามารถขึ้นหอคอยได้ง่ายขึ้น ฉันได้ทำการระเบิดห้องโถงทางเดินไปสองสามที่ ดูแล้วได้ผลไม่เลว เริ่มจะมีกลิ่นอายของโบราณสถานขึ้นมาแล้ว
