ในยุคสมัยนั้น ผู้คนต่างพูดกันว่าท่านราชาหินเป็นเทพที่เยือกเย็นและเสียสละ ตัดสินทุกสิ่งด้วยความยุติธรรมและเด็ดขาด แต่กลับไร้ซึ่งความรู้สึกที่มนุษย์ทั่วไปควรจะมี แข็งกระด้างและเย็นชาราวกับหินผา
แม้จะเป็นอย่างนี้ แต่ผู้คนก็ยังเคารพบูชาและเชื่อมั่นในตัวท่าน เพราะกฎทั้งหลายที่ท่านตั้งขึ้นมานั้น ทำให้เกิดการค้าที่ยุติธรรม และทำให้สังคมมีความเป็นระเบียบ ส่วนราชาหินก็แข็งแกร่งขึ้น และทำให้การดำรงอยู่ของตนเด่นชัดยิ่งขึ้นจากความเชื่อเหล่านั้น

แต่ถึงแม้ว่าจะเป็นเทพ ก็ยังไม่สามารถควบคุมความเชื่อและความสงสัยของพวกมนุษย์ได้
แม้จะเป็นเทพผู้ปกป้องความยุติธรรม แต่ก็ไม่สามารถปลูกฝังกฎระเบียบทุกข้อลงไปในจิตใจของคนทุกคนได้

ที่หมู่บ้าน Mingyun Village มีช่างฝีมือทำหยกคนหนึ่ง ซึ่งมีนิสัยขี้เล่นและชอบท้าทาย ทุกครั้งที่ได้รับคำขอ ก็จะทำงานเสร็จในวันสุดท้ายของกำหนดส่ง ด้วยวิธีที่ผู้คนต่างคาดไม่ถึงทุกครั้ง

หากลูกค้าสั่งทำรูปเหมือนของนักล่าที่เอาชนะสัตว์ร้ายได้ เขาอาจจะได้รับรูปหมูป่าที่หนีอย่างทุลักทุเลแทน
เมื่อถูกถาม เขาก็จะตอบประมาณนี้:
"แม้นักล่าที่กำลังพิชิตสัตว์ร้ายจะไม่เปิดเผยโฉมหน้า แต่จิตวิญญาณที่หาญกล้าของเขาก็จะทำให้สัตว์ร้ายเกรงกลัว"

หากลูกค้าสั่งแกะสลักหยกเป็นรูปบุคคลที่ยิ่งใหญ่และทรงอำนาจ ก็คงจะได้บัลลังก์ที่ดูโอ่อ่าแทน
เมื่อถูกซักถาม เขาก็จะตอบประมาณนี้:
"บุคคลที่ยิ่งใหญ่และทรงอำนาจน่ะมีอายุไม่เกินร้อยปี ไม่มีทางอายุยืนไปกว่าบัลลังก์หรอกนะ"

ก็เป็นแบบนี้ ช่างทำหยกแห่งหมู่บ้าน Mingyun Village นั้นถูกมองว่าเป็น "คนที่แปลก" แต่ที่ท่าเรือ Liyue ซึ่งการค้าแสนจะรุ่งเรือง เหล่าคนรวยมักให้ความสนใจ และต้องการที่จะสั่งซื้อกับเขา เพียงเพื่อที่จะมาลุ้นว่าพวกเขาจะได้รับชิ้นงานแบบไหน

————————

ในคืนหนึ่ง มีผู้หญิงคนหนึ่งมาที่ห้องทำงานของเขา
เธอสวมชุดเดรสยาวสีดำ ดวงตาของเธอส่องประกายเหมือนอำพันสีทอง ภายใต้ดวงจันทร์เสี้ยวที่ส่องประกาย
ช่างฝีมือไม่เคยรู้จักกับเธอมาก่อน แต่ไม่นานก็พบว่าพวกเขาสามารถพูดคุยกันได้อย่างถูกคอ น่าแปลกที่เธอรู้จักสายแร่และตำแหน่งของหยกในหมู่บ้าน Mingyun Village เป็นอย่างดี เธอพูดถึงสิ่งมหัศจรรย์ต่าง ๆ ในโลกราวกับพูดถึงพี่สาวน้องสาวของตนเอง แล้วก็พูดถึงหยกและหินที่สวยงาม ราวกับพูดถึงลูกสาวสุดที่รักของเธอ...
แต่มีเพียงเรื่องของวัฒนธรรม, ประเพณีและการติดต่อทางสังคมเท่านั้นที่เธอแทบจะไม่พูดถึง
อาจเป็นเพราะไม่คุ้นเคยในวิถีของมนุษย์ อาจเป็นเพราะไม่อยากจะพูดถึง ไม่ว่าจะอย่างไร ที่มาของผู้หญิงคนนี้ จะต้องไม่ธรรมดาอย่างแน่นอน
อย่างน้อยช่างฝีมือก็คิดอย่างนั้น

"ฉันอยากได้แผ่นหยกที่แกะสลักรูปของราชาหินไว้ด้านบนสักแผ่นนึง"
หลังจากพูดคุยอย่างสนุกสนาน สุดท้ายผู้หญิงคนนั้นก็พูดสิ่งที่ต้องการออกมา ก่อนที่จะเดินออกไป
"แต่คุณต้องไม่แกะสลักใบหน้าของเทพเจ้าหินจากจินตนาการคุณ จะต้องใช้สิ่งที่คุณเห็นเป็นแม่แบบในการแกะสลักภาพเหมือนของราชาหินเท่านั้น"
"ไม่งั้น ฉันจะไม่จ่ายให้แม้แต่ Mora เดียว"

จากนั้นทั้งสองคนก็ตกลงกันว่าจะใช้เวลาทั้งหมดสามวัน

วันแรก ช่างฝีมือใช้เวลาไปกับการสังสรรค์กับเพื่อนสนิทของเขาโดยไม่รับคำขอใด ๆ

วันที่สอง ช่างฝีมือออกไปข้างนอกเพื่อขึ้นเขาไปตามหาหยกโดยไม่รับลูกค้าใด ๆ ทั้งวัน

วันที่สาม ช่างฝีมือปิดร้านและนำหยกดิบมาเริ่มงานแกะสลัก เขาเริ่มทำงานตั้งแต่เช้าตรู่ และทำไปจนถึงตอนฟ้ามืด จนในที่สุดก็เสร็จในรวดเดียว

เมื่อพระจันทร์เสี้ยวขึ้นสู่ท้องฟ้ายามค่ำคืนอีกครั้ง หญิงผู้มีนัยน์ตาสีเหลืองอำพันก็กลับมาอีกครั้ง
ช่างฝีมือแสดงชิ้นงานที่เขาภาคภูมิใจ...
แผ่นหยกน้ำงามแกะสลักเป็นรูปเทพเจ้า ในรูปลักษณ์ที่เป็นผู้หญิง

ผู้หญิงคนนั้นไม่เข้าใจ จากนั้นก็ขมวดคิ้วและเอ่ยปากถาม
และนี่คือคำอธิบายที่ได้จากช่างฝีมือ:
"วันแรก ฉันถามนักปราชญ์และนักวิชาการเกี่ยวกับวิธีการทำงานของหลักการแห่งเทพหิน แต่ว่านี่ก็เป็นเพียงโครงกระดูก"
"วันที่สอง ฉันขึ้นเขาไปด้วยตัวเองและใช้เวลาทั้งวันเพื่อสำรวจหินบนภูเขา รับฟังการเติบโตของแร่ธาตุและคาดเดาการกำเนิดของราชาหิน แต่นี่ก็เป็นเพียงเลือดและเนื้อ"
"วันที่สาม ฉันหลับตาลงและเริ่มทำการแกะสลักโดยปล่อยทุกอย่างให้เป็นไปตามหัวใจ เริ่มเมื่ออยากจะเริ่ม และหยุดเมื่อต้องการจะหยุด ซึ่งนี่แหละที่เป็นจิตวิญญาณ"

ช่างฝีมือก็ยิ้มอย่างเจื่อน ๆ และพูดขึ้นมาว่า
"แต่ฉันก็ไม่รู้เหมือนกัน ว่าทำไมถึงสลักออกมาเป็นอย่างนี้"

ผู้หญิงคนนั้นหยิบแผ่นหยกที่แกะสลักเสร็จแล้วขึ้นมา แล้วทำท่าเหมือนกำลังคิดอะไรบางอย่าง
"น่าสนใจ นี่ทำให้ฉันนึกถึงอีกเรื่องหนึ่ง..."

ในขณะที่พูดเธอก็เงยหน้าขึ้นมองด้วยนัยน์ตาสีเหลืองอำพัน และเริ่มเล่าเรื่องราว...
