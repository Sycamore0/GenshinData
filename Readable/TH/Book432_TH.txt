ผู้คนมากมายไม่เคยได้ยินเสียงของเธอเสียด้วยซ้ำ แม้เคยได้ยิน พวกเขาก็ไม่รู้ว่านั่นคือเธอ น้อยคนนักที่จะได้ยินคนที่เล่าเรื่องเก่งเพราะได้ยินจากแดนไกล คนที่มองเห็นแก่นแท้และเชี่ยวชาญการสอนก็พบเห็นได้ยากเช่นกัน เจตจำนงของเธอแผ่ซ่านไปทั่วทุกสิ่ง ไม่ดับสูญเฉกเช่นเดียวกับความรู้ สิ่งที่ทำลายไม่ได้เหล่านั้น ก็ไม่อาจมีผู้ใดทำลายมันได้เช่นกัน เพราะบนโลกนี้ไม่เคยมีการไม่ดำรงอยู่ที่ดำรงอยู่ และไม่เคยมีการดำรงอยู่ที่ไม่ดำรงอยู่ด้วยเช่นกัน

ต้องทราบไว้ก่อนว่า ผืนป่านนี้เคยล่มสลายเพราะการบุกรุกของฝูงอสูรแห่งความมืดมิด แสงจันทราส่องทอดลงบนน้ำนิ่งแตกกระจัดกระจายเหมือนกับความฝันที่ส่องสะท้อนจากมัน เขาวงกตที่ไม่สิ้นสุดนั้นเองได้ก็พังทลายลงท่ามกลางไฟโหมกระหน่ำ ราชาแห่งสัตว์ทั้งปวงแผดเสียงคำรามด้วยความโกรธเกรี้ยวก่อนตาย แล้วสิ้นใจลงไป เพื่อปกป้องสิ่งที่เธอเคยฝากฝังไว้ ทว่าความทรงจำเองนั้นไม่เคยแตกสลาย พังทลายและร่วงหล่นไป เช่นเดียวกับปัญญาที่เธอทิ้งไว้เบื้องหลัง ไม่เกิด ไม่เสื่อมสลาย เป็นนิรันดร์ และเก่าแก่

องค์หญิงดินแดนแห่งความฝันทำตามคำแนะนำของเธอ หักกิ่งไม้สีขาวอย่างเบามือ แล้วสร้างพื้นที่ล่าสัตว์เขียวขจีขึ้นอีกครั้งท่ามกลางใบไม้ร่วงหล่นที่แห้งเหี่ยว ส่วนเด็กเหล่านั้นที่ขอพรที่ยิ่งใหญ่และเป็นลูกหลานของป่า ในที่สุดก็สามารถนอนหลับฝันดีได้อีกครั้ง ไม่ว่าต้องทนทุกข์สักเพียงใด นักล่าก็มักหาทางกลับมาได้เสมอ... นั่นก็คือคำสัญญาที่เธอมอบให้กับเด็ก ๆ และพวกผู้ใหญ่ที่เคยเป็นเด็กมาก่อน ซึ่งเป็นคำสัญญาแรกและคำสัญญาสุดท้ายด้วยเช่นกัน บางทีฝุ่นแห่งจันทราที่กระจายอยู่บนโลกนี้อาจค่อย ๆ เลือนรางไปราวกับหยาดน้ำค้างในยามเช้า แต่สิ่งที่หลงเหลืออยู่ในความทรงจำ อย่างความฝันอันงดงามและความคิดถึง กลับเป็นดั่งไข่มุก ที่แม้ถูกลมพัดทรายขัดเกลาอีกสักกี่ครา ก็ไม่อาจเปลี่ยนแปลงสีบริสุทธิ์ดั้งเดิมของมันได้
