เมื่อคุณเดินทางไปถึงที่ Starsnatch Cliff ดูเหมือนว่า Mona จะรอคุณอยู่สักพักนึงแล้วล่ะ
เธอกำลังเงยหน้ามองดูท้องฟ้าที่เต็มไปด้วยดวงดาว พลางฮัมบทเพลงที่คุณไม่รู้จักไปด้วย อยู่ ๆ คุณก็เกิดความคิดที่ซุกซนขึ้นมา จึงค่อย ๆ ย่องเข้าใกล้เธอจากทางด้านหลัง คุณยังไม่ทันได้ตบบ่าของเธอ เสียงร้องเพลงของเธอก็หยุดลงซะแล้ว
"คิดจะแกล้งให้ฉันตกใจ ตอนนี้สายเกินไปแล้วล่ะ"

โอ๊ะโอ๋ สมแล้วที่เป็น Astrologist Mona Megistus โหรแห่งดวงดาวผู้ยิ่งใหญ่ คุณทำได้เพียงนั่งข้าง ๆ เธออย่างเชื่อฟัง Mona กระแอมและเริ่มพูดร่ายขึ้นมาราวกับครูสักคน...
"คืนนี้ดวงดาวงดงามมากเลยล่ะ เป็นเวลาที่ดีที่จะสังเกตดวงดาว และฉันก็เชิญคู่รักที่อยู่บนหน้าผา Starsnatch Cliff กลับไปแล้วล่ะ เท่านี้เราก็มีที่สำหรับ 'วิชาโหราศาสตร์ขั้นพื้นฐาน' ของเราแล้วล่ะ"
มิน่าล่ะ ถึงไม่เจอ Marvin และ Marla
"งั้นพวกเรามาเริ่มกันเลยเถอะ"
"'การทำนายโหราศาสตร์' ที่พูดถึงกัน เป็นศัพท์ทั่วไปสำหรับการศึกษากฎการเคลื่อนที่ของสสาร และวัตถุทางดาราศาสตร์ก็เป็นเพียงเป้าหมายการวิจัยที่ตื้นเขินของสาขาวิชานี้ก็เท่านั้น..."
พื้นฐานที่พูดในช่วงแรกคุณยังพอที่จะเข้าใจอยู่บ้าง แต่เธอยิ่งพูดก็ยิ่งเร็ว แถมยังยิ่งพูดก็ยิ่งลี้ลับขึ้นอีกต่างหาก คุณเริ่มตามความคิดของเธอไม่ค่อยทัน แต่พอพูดถึงเรื่องเหล่านี้ ท่าทางที่ตื่นเต้นของเธอ ทำให้คุณไม่อยากจะขัดจังหวะ
คุณมองดูดวงตาสีเทาที่เปล่งประกายระยิบระยับของเธอ แถมยังมีการออกท่ามือไม้อย่างไม่หยุดหย่อน ด้วยความรู้สึกกระอักระอ่วนเล็กน้อย หืม?
"เธอเปลี่ยนชุดแล้วงั้นเหรอ?"
ดูเหมือนเธอจะไม่คาดคิดว่าอยู่ ๆ คุณจะถามขึ้นมา จึงดูสับสนไปชั่วขณะหนึ่ง แต่ไม่นานก็สงบลงได้อย่างรวดเร็ว
"ใช่แล้วล่ะ เพื่อโอกาสสำคัญในครั้งนี้ ในฐานะผู้สอนโหรแห่งดวงดาวของเธอ ฉันเลยเปลี่ยนเสื้อผ้าเพื่อเป็นการแสดง... เอ่อ... ความเคารพน่ะ"
คุณรู้สึกผิดนิดหน่อย เธอพูดถึงขนาดนี้แล้ว ถ้าไม่จริงจังก็คงไม่ได้แล้วล่ะ เดิมทีคุณรู้สึกง่วงขึ้นมานิด ๆ แล้ว จึงตบหน้าตัวเองอย่างแรง และเบิกตากว้างเพื่อฟังสิ่งที่เธอพูดต่อไป
"สัจธรรมของวัตถุนั้นง่ายดาย สัจธรรมของมนุษย์ต่างหากล่ะที่ยากที่สุด ดังนั้นพวกเราโหรแห่งดวงดาวจึง..."
คุณคิดอยู่ในใจ จะนอน...จะนอน...ไม่ได้เด็ดขาดเลยนะ...หาวววว...
"เธอเนี่ยจริง ๆ เลยน้าา" ผู้สอนโหรแห่งดวงดาวของคุณพูดขึ้นมาอย่างแผ่วเบา