
ท่ามกลางผู้คนที่หลั่งไหลอย่างไม่ขาดสาย แม้แต่กฎหมายและอุดมการณ์ก็จะค่อย ๆ เสื่อมถอยลง
และแม้กระทั่งกฎเหล็ก "สิ่งที่ควรจะเป็น" ซึ่งเป็นแก่นแท้ที่ไม่มีวันเปลี่ยนแปลง ก็สามารถถูกเปลี่ยนได้ด้วยใจมนุษย์
หยกเป็นดังลูกที่กำเนิดจากผืนดิน โดยมีจิตวิญญาณของสายเลือดแห่งหยก และความหนักแน่นของหินผา
ดังนั้น จึงมีผู้ที่อยากแกะสลักมันเป็นเครื่องมือ เพื่อเป็นการอวยพรให้ผู้คนปลอดภัยและมีแต่ความสงบสุข

"หยกสีเขียวมรกตนี้มีความบริสุทธิ์ยิ่งนัก และมันสามารถสะท้อนจิตใจมนุษย์ได้ นี่คือสิ่งที่ควรจะเป็น"
"แต่มนุษย์ไม่ได้บริสุทธิ์ไร้ตำหนิเช่นนี้ แต่เป็นสิ่งมีชีวิตที่งดงามที่สามารถเปลี่ยนแปลงได้ทุกเมื่อ"

เวลาผ่านไปหลายปี คนผู้นี้คอยฟังความโลเลของใจมนุษย์ที่แผ่นหยกคอยกระซิบบอก
เป็นเวลานับร้อยพันปี ความคิดที่เงียบงันและเชื่องช้า ครุ่นคิดถึงความสุขและความเศร้าของมนุษย์ 

ต่อให้เป็นหินผาที่คงกระพันที่สุด ก็ต้องถูกเจียระไนให้เรียบด้วยกฎแห่งธรรมชาติ
และแม้แต่ดวงจันทร์สามดวงที่ดูเหมือนจะส่องสว่างจนนิรันดร์ก็ยังต้องตายจากกัน...

ท่ามกลางคืนวันที่ไม่อาจนับได้ หยกที่อ่านใจมนุษย์ได้กล่าวไว้ว่า:
"จิตวิญญาณเหล่านี้ถึงจะมีขนาดเล็กแต่แข็งแกร่ง และใฝ่หาการเปลี่ยนแปลงใหม่ ๆ ตลอดเวลา"
"เมื่อเทียบกับหินผาที่มั่นคงแล้ว มนุษย์ทุกคนมีความเป็นไปได้อย่างไร้ขีดจำกัด และมีอนาคตที่ไม่อาจคาดเดา"

และด้วยดวงตาที่ใคร่รู้ราวกับลูก ๆ ของเขา เมื่อท่องไปในแดนมนุษย์กับหยกชิ้นงาม เขาได้สัมผัสความสุขและความเศร้าของมนุษย์
หยกสีเขียวมรกตที่ห้อยอยู่ที่เอวของเขาเปล่งประกายที่น่าฉงน แสดงให้เห็นฉากของแดนมนุษย์...

แต่ถ้าอยากมองทะลุถึงความคิดของผู้ที่มีเลือดเนื้อของมนุษย์ผ่านเครื่องมือโบราณนี้
กลัวว่าคงต้องเดินท่องไปอีกหลายพันปี ผ่านการล้างบาปของการผจญภัยและการเปลี่ยนแปลง...