บันทึกวันหยุด

เกณฑ์ทาสรับใช้ในเมือง Gurabad
ภายใต้คำบัญชาการของ Parvezravan จิตวิญญาณแห่งชัยชนะ และบุญคุณที่ท่วมท้นของ Al-Ahmar เราสามารถสร้างสวนแห่งความสุขที่สามารถเป็นที่พักผ่อนระยะสั้นสำหรับทหาร 500 นายที่ควรได้รับรางวัล

ควรรับรองว่าเสื้อผ้าอาหารและการนันทนาการในชีวิตประจำวันมีมากพอ เพื่อหลีกเลี่ยงการทำการกบฏ
ควรรับรองว่าทาสต่อสู้, ทหารและแพทย์พร้อมในการปฏิบัติหน้าที่ เพื่อจะได้จัดการกับปัญหาที่ไม่คาดคิดได้อย่างสะดวกสบาย
ควรรับรองว่าในสถานที่ก่อสร้างมีการตั้งร้านค้า, หอพัก, สถานพยาบาล, โรงแรม และสุสาน จัดการแสดงบนสังเวียนแบบไม่มีค่าใช้จ่ายทุกเจ็ดวัน เพื่อเป็นสิทธิพิเศษสำหรับทาส
ควรอนุญาตให้ทาสที่ร่ำรวยมั่งคั่ง จ้างชาวนาทั่วไปมาแบ่งเบาแรงงาน หรือซื้อทาสเป็นของตัวเอง แต่หากส่งผลต่อขั้นตอนการดำเนินงานในสถานที่ก่อสร้าง หรือความคืบหน้าของโครงการล่าช้า ทาสของทาสก็จะถูกประหาร และนายจ้างจะถูกลงโทษเป็นสองเท่า
ทาสจะได้รับค่าตอบแทนเป็นเงิน และหัวหน้างานแต่ละคนควรจะหักค่าธรรมเนียมออกตามระดับขั้น

ส่งผู้ที่แข็งแกร่งที่สุดออกไป เพื่อตอกเสาฐานของสวน
ส่งยอดฝีมือออกไป เพื่อแกะสลักลายดอกไม้บนเสา
ส่งผู้ที่ฉลาดที่สุดออกไป เพื่อเตรียมตกแต่งจัดวางเครื่องเรือน ให้กับบรรดาผู้มากความสามารถที่ยังมาไม่ถึง
ส่งช่างฝีมือประณีตที่สุดออกไป เพื่อเตรียมอาหารอันโอชะ ให้บรรดาผู้มากความสามารถที่กำลังจะมาถึง
ส่งทาสที่เหลือ ไปทุบภูเขาหินให้กลายเป็นหินก้อนใหญ่ ตัดไม้มาทำเป็นล้อ และกลั่นรวมพลังแห่งอากาศให้กลายเป็นโดม
ระยะเวลาตั้งแต่ขุดดินหลุมแรก ไปจนถึงการปลูกดอกไม้ต้นสุดท้าย ควรใช้ระยะเวลาไม่เกิน 200 วัน

สลักต้นเหตุแห่งความเกียจคร้าน
เพื่อให้คนยุคหลังได้รับรู้ถึงพฤติกรรมที่ไม่เป็นประโยชน์
เพื่อเตือนสติผู้ที่เกียจคร้านอย่างถึงที่สุด จนแทบร่ำร้องอ้อนวอนขอทำงาน

วันที่หนึ่ง
ผู้มีปัญญาที่ชื่อว่า Nefumat ร้องตะโกนว่าในที่พักเกิดไฟลุกไหม้ขึ้นโดยไม่ทราบสาเหตุ ทำให้ไม่สามารถใช้ความคิดได้ จึงขอหยุดพักหนึ่งวัน

วันที่เจ็ด
มีคนถูกแดดเผาสามคน หยุดพักหนึ่งวัน

วันที่สิบ
ผู้มีปัญญาที่ชื่อว่า Nefumat ร้องตะโกนว่าลืมปิดหน้าต่างที่พัก ทำให้ทรายปลิวเข้ามาในห้องสูงถึงข้อเท้า ไม่สามารถใช้ความคิดได้ ขอหยุดพักหนึ่งวัน

วันที่สิบสี่
มีคนสำลักทรายที่ปลิวอยู่กลางอากาศสี่คน ขอลาหยุดพักหนึ่งวัน

วันที่สิบแปด
ผู้มีปัญญาที่ชื่อว่า Nefumat ร้องตะโกนว่าเผลอกินขนมปังที่ถูกวางทิ้งไว้กว่า 500 วัน ปวดท้อง ไม่สามารถใช้ความคิดได้ ขอหยุดพักหนึ่งวัน

วันที่ยี่สิบเอ็ด
มีคนบอกว่าถูกแดดเผาสิบคน ขอลาหยุดพักหนึ่งวัน

วันที่ยี่สิบห้า
ผู้มีปัญญาที่ชื่อว่า Nefumat ร้องตะโกนอีกครั้งว่า อากาศร้อนระอุ ตอนกลางคืนนอนไม่หลับ มีอาการเวียนหัว ขอหยุดพักหนึ่งวัน
คนผู้นี้ไม่ให้ความสำคัญกับ Al-Ahmar ไม่ใช่ว่าไม่มีทางใช้ความคิด แต่ไม่ยอมที่จะใช้ความคิด หากทำผิดอีกครั้งหนึ่ง ไล่ออกจากเมือง Gurabad

วันที่ยี่สิบหก
Nefumat หนีไป

วันที่ยี่สิบเจ็ด
มีคนถูกก้อนหินทับสี่คน ดูเหมือนจะมีคนไร้มารยาทไปยั่วโมโห Al-Ahmar เข้า
ดูดวง โชคไม่ดี ก็เลยหยุดงาน