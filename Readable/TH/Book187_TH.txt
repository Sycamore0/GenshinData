
ในยุคสมัยนั้นดินแดนที่ถูกเรียกว่า Guili Plain ถูกปกคลุมไปด้วยดอก Glaze Lily ที่บานสะพรั่ง แต่แล้วมันก็ถูกพิษของสงครามอันแสนปั่นป่วน เหล่าผู้คนที่เคยอาศัยอยู่แต่เดิมต่างก็กระจัดกระจายกันออกไป และก็เป็นเพราะการพัฒนาที่นำมาซึ่งความเจริญรุ่งเรืองของท่าเรือ Liyue ได้ดึงดูดผู้คนส่วนใหญ่ที่เพิ่งมาอยู่ให้ไปตั้งรกราก แต่ถึงกระนั้นในยุคสมัยใหม่นี้ สถานที่รกร้างแห่งนี้ก็ยังคงมีตำนานของเหล่าผู้กล้ามากมายวนเวียนอยู่

ท่ามกลางการสนทนาและข่าวลือระหว่างเหล่าพ่อค้าแม่ค้าและลูกหาบ เคยมีร่างลึกลับปรากฏตัวขึ้นใน Guili Plain ในตอนกลางคืน เป็นผู้หญิงในชุดเดรสยาวสีครามกำลังเดินไปตามแนวน้ำตื้นของแม่น้ำ Bishui แสงจันทร์กระทบใบหน้าเผยให้เห็นโครงหน้าของเธอ สายลมยามค่ำคืนส่งผ่านคำพูดของเธอไปยังท้องฟ้าที่เต็มไปด้วยดวงดาวที่ส่องแสงระยิบระยับอย่างไม่หยุดหย่อน

จากคำบอกเล่าของแขกที่มาพักใน Wangshu Inn มีเพียงผู้ที่หลงทางท่ามกลางเสียงร้องของเหล่าแมลงตัวน้อยในค่ำคืนของฤดูร้อนเท่านั้น ที่จะสามารถมองเห็นเธอได้ มีเพียงเหล่าผู้ที่ได้กลิ่นอันเจือจางของดอก Glaze Lily ท่ามกลางแสงไฟของเหล่าหิ่งห้อยที่ร่ายรำและ Seelie ที่ลอยละล่องยามค่ำคืนเท่านั้น ที่จะสามารถตามรอยเท้าของเธอได้ บางคนคาดเดาว่าบางทีเธออาจจะเป็นสัตว์เวทตนหนึ่งในอดีตที่หลงทาง เป็นผู้รอดชีวิตอันแสนโดดเดี่ยวของเหล่าเทพอสูรผู้ล่วงลับ ซึ่งจะคร่ำครวญอย่างอ่อนโยนถึงเจ้านายเก่าในยามค่ำคืนเท่านั้น และบ้างก็เชื่อว่าเธอเป็นเพียงผู้กล้าคนหนึ่ง ที่เหมือนกับผู้กล้ามากมายซึ่งแยกตัวออกห่างจากความเจริญและปิดบังชื่อเสียงที่แท้จริงของพวกเขา

ไม่มีใครรู้ว่าเรื่องราวของหญิงสาวผู้นั้นเริ่มต้นขึ้นอย่างไร แต่มันจบลงด้วยเรื่องเล่าของพรานคนหนึ่ง ซึ่งมันต่างกันกับเรื่องราวของเหล่าพ่อค้าแม่ค้าราวกับเป็นคนละเรื่อง ครั้งหนึ่งนายพรานเห็นเธอกวัดแกว่งดาบเข้าเผชิญกับเงาดำมืดที่ดูอันตรายจำนวนหนึ่งภายใต้แสงจันทร์ที่ไร้ซึ่งความปรานี หลังการร่ายรำที่สง่างามและดุดันซึ่งเต็มไปด้วยจิตสังหารสิ้นสุดลง หญิงสาวผู้นั้นก็หายตัวไป เหลือไว้เพียงกองฝุ่นที่เปื้อนเลือดเท่านั้น
วันต่อมา มีชาวเมืองผู้อยากรู้อยากเห็นพบศพของทหาร Millelith และเจ้าหน้าที่สำรวจที่ดินที่ริมแม่น้ำ
หลังจากนั้นมา ไม่ว่าฝ่ายกิจการทั่วไปจะทำการค้นหาสักเท่าไหร่ ก็ไม่มีใครพบเห็นเงาของหญิงสาวที่ริมน้ำอีกเลย

บางทีระบำดาบในค่ำคืนนั้นอาจเป็นเพียงแค่การสังหารเพื่อล้างแค้น หรือเป็นไปได้มั้ยว่าหญิงสาวผู้นั้นเป็นเพียงโจรที่ดุร้าย บางทีเรื่องนี้อาจไม่ต้องการเหตุผลหรือข้ออ้างใด ๆ เลยด้วยซ้ำ ผู้กล้าอย่างไรก็คือผู้กล้าวันยังค่ำ คือผู้ที่กวัดแกว่งดาบในมือซึ่งอยู่เหนือกฎเกณฑ์ของโลกใบนี้

แต่เมื่อแสงไฟของท่าเรือ Liyue ค่อย ๆ ปกคลุมหมู่บ้านร้างในชนบท ตำนานเหล่านี้ก็ค่อย ๆ จางหายไป
ตำนานเล่าว่าริมฝั่งแม่น้ำที่หญิงสาวใช้สัญจรไปมานั้น ยังคงเต็มไปด้วยดอก Glaze Lily ที่บานสะพรั่งมาจนถึงวันนี้
