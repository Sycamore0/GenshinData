
Altın diyarından bir Gezgin geldi, vücudu ve zihni savaşın darbelerinden ötürü yara bere içindeydi.
O, bir zamanlar bir prensti ama şimdi sadece dolambaçlı ve aldatıcı yemyeşil bir labirentin içinde kaybolmuş biriydi.
Otoritenin kan kokusunu alan kadim orman kralı, derin bir iç çekmekten kendini alamadı...
Minyonlar gönderildi ve ormanın uzağından gelen tuzağa düşmüş canavarları avlamakla görevlendirilmiş ay beyazı bir yay taşıyan avcı saklandığı yerden çıktı.

Gökyüzü kapalıydı ve bulutlar mürekkep lekeleri gibi etrafa yayılıyordu. Ölüm, ormanlık labirentte fısıldıyordu ve el yordamıyla gideceği yönü arıyordu.
Sürgünün ayak izlerini takip eden lanet, "canlı" toprakları yutmak için çöl kumlarının her bir tarafına yayıldı.
Yemyeşil koridorlardan ve dar geçitlerden geçerken davetsiz misafirin niyetini kokusunun tuhaflığından anladı...
Anıları ve hırsı arasında gidip gelen sürgün, akan suların ve kuş cıvıltılarının uyumsuzluğu arasında kayboldu...

"Oklarımdan biri seni vurdu, küstah istilacı! Bir sonraki ise tam kalbine girecek."
"Artık ormanda dolaşmayacaksın ve çocukların rüyalarını rahatsız etmeyeceksin. Aradığın tacı burada bulamayacaksın!"

Güçlü avcı, henüz hiç kimsenin veya hiçbir şeyin kendisinin oklarından veya keskin zekasından kaçamadığı konusunda avını uyardı.
Yine de bilinmeyen bir sebepten ötürü yayını birazcık indirdi ve şaşkın adamı bilerek ıskaladı.
Bitkiler bu duruma şaşkın şaşkın baktılar ve rüyalarda saklanan çocuklar kan dökülmediği için rahat bir nefes aldılar.
Tüm rüyaların içinden geçebilen bir sezgi ile kutsanmış olan uyuyan orman kralı, onun niyetini anladı ve en büyük ağaçları bile tir tir titreten şiddetli bir uğultu ile şöyle dedi:

"O ölümlü senin gibi değil. Kirli bir topraktan geliyor ve elleri kana bulanmış, kalbi ise yanılgılarla ve çılgınlıkla çürümüş."
"Ama orman sadece saflıktan gelen hayalleri içinde barındırır, kan ise sadece av veya kurban için dökülür. Bunda herhangi bir aldatmaca olamaz."
"Onun, labirentte onurunu geri kazanma potansiyeline sahip olduğuna inanıyorsan solmuş dalı koparması için ona rehberlik et..."
"Ancak o zaman parlak ay ve yeni doğan yıldızlar ona saf bir bilgelik verebilir ve acı hatıralarından ve arzularından kurtulması için ona yardım edebilir."

Böylece, ay beyazı yayını yeniden eline aldı ve sürgünü labirentin derinliklerine doğru kovaladı...
Daha sonra olup bitenlere ise ay ile yıldızlar şahit oldu ve hepsi sadece çocukların rüyalarında kaldı.
Bazı söylentilere göre, sürgündeki soylu en sonunda solgun dalı kullanarak kendisine bir kılıç yapmış.
Bu arada bazı çocuklar rüyalarında, onun evinin adını ve kral olma hayalini unuttuğunu iddia ediyor.
Her şeye rağmen, Prens Faramarz'ın adı ondan sonra yağmur ormanlarında kayboldu ve rüzgarın uçurduğu kumların sırtında çöle döndü.